**6356 sayılı Kanunun ilk hali**

**SENDİKALAR VE TOPLU İŞ SÖZLEŞMESİ KANUNU**

**Kanun Numarası : 6356**

**Kabul Tarihi : 18/10/2012**

**Yayımlandığı R.Gazete : Tarih: 7/11/2012 Sayı : 28460**

**Yayımlandığı Düstur : Tertip : 5 Cilt : 53 **

**BİRİNCİ BÖLÜM**

**Amaç ve Tanımlar**

**Amaç**

**MADDE 1 –** (1) Bu Kanunun amacı, işçi ve işveren sendikaları ile
konfederasyonların kuruluşu, yönetimi, işleyişi, denetlenmesi, çalışma
ve örgütlenmesine ilişkin usul ve esaslar ile işçilerin ve işverenlerin
karşılıklı olarak ekonomik ve sosyal durumları ile çalışma şartlarını
belirlemek üzere toplu iş sözleşmesi yapmalarına, uyuşmazlıkları barışçı
yollarla çözümlemelerine, grev ve lokavta başvurmalarına ilişkin usul ve
esasları düzenlemektir.

**Tanımlar**

**MADDE 2 –** (1) Bu Kanunun uygulanmasında;

a\) Bakanlık: Çalışma ve Sosyal Güvenlik Bakanlığını,

b\) Çerçeve sözleşme: Ekonomik ve Sosyal Konseyde temsil edilen işçi ve
işveren konfederasyonlarına üye işçi ve işveren sendikaları arasında
işkolu düzeyinde yapılan sözleşmeyi,

c\) Görevli makam: İşyeri toplu iş sözleşmesi için işyerinin, işletme
toplu iş sözleşmesi için işletme merkezinin bağlı bulunduğu Çalışma ve
İş Kurumu İl Müdürlüğünü, aynı Çalışma ve İş Kurumu İl Müdürlüğünün
yetki alanına giren işyerleri için yapılacak grup toplu iş
sözleşmelerinde bu işyerlerinin bağlı bulunduğu Çalışma ve İş Kurumu İl
Müdürlüğünü, birden fazla Çalışma ve İş Kurumu İl Müdürlüğünün yetki
alanına giren işyerlerini kapsayacak grup toplu iş sözleşmesi için ise
Bakanlığı,

ç) Grup toplu iş sözleşmesi: İşçi sendikası ile işveren sendikası
arasında, birden çok üye işverene ait aynı işkolunda kurulu işyerlerini
ve işletmeleri kapsayan toplu iş sözleşmesini,

d\) İşletme toplu iş sözleşmesi: Bir gerçek veya tüzel kişiye ya da bir
kamu kurum veya kuruluşuna ait aynı işkolundaki birden çok işyerini
kapsayan sözleşmeyi,

e\) İşveren vekili: İşveren adına işletmenin bütününü yönetenleri,

f\) Konfederasyon: Değişik işkollarında en az beş sendikanın bir araya
gelerek oluşturdukları tüzel kişiliğe sahip kuruluşu,

g\) Kuruluş: Sendika ve konfederasyonları,

ğ) Sendika: İşçilerin veya işverenlerin çalışma ilişkilerinde, ortak
ekonomik ve sosyal hak ve çıkarlarını korumak ve geliştirmek için en az
yedi işçi veya işverenin bir araya gelerek bir işkolunda faaliyette
bulunmak üzere oluşturdukları tüzel kişiliğe sahip kuruluşları,

11696

h\) Toplu iş sözleşmesi: İş sözleşmesinin yapılması, içeriği ve sona
ermesine ilişkin hususları düzenlemek üzere işçi sendikası ile işveren
sendikası veya sendika üyesi olmayan işveren arasında yapılan
sözleşmeyi,

ı) Üst kuruluş: Konfederasyonları,

i\) Yönetici: Kuruluşun ve şubesinin yönetim kurulu üyelerini,

ifade eder.

\(2) İşveren vekilleri, bu Kanunun uygulanması bakımından işveren
sayılır.

\(3) Bu Kanunun uygulanması bakımından işçi, işveren ve işyeri kavramları
22/5/2003 tarihli ve 4857 sayılı İş Kanununda tanımlandığı gibidir.

\(4) İş sözleşmesi dışında ücret karşılığı iş görmeyi taşıma, eser,
vekâlet, yayın, komisyon ve adi şirket sözleşmesine göre bağımsız olarak
meslekî faaliyet olarak yürüten gerçek kişiler de bu Kanunun ikinci ila
altıncı bölümleri bakımından işçi sayılır.

**İKİNCİ BÖLÜM **

**Kuruluş Esasları ve Organlar**

**Kuruluş serbestisi**

**MADDE 3 –** (1) Kuruluşlar, bu Kanundaki kuruluş usul ve esaslarına
uyarak önceden izin almaksızın kurulur. Sendikalar kuruldukları
işkolunda faaliyette bulunur.

\(2) Kamu işveren sendikalarının, aynı işkolundaki kamu işverenleri
tarafından kurulması ve faaliyette bulunması şartı aranmaz.

**İşkolları**

**MADDE 4 –** (1) İşkolları bu Kanuna ekli (1) sayılı cetvelde
gösterilmiştir.

\(2) Bir işyerinde yürütülen asıl işe yardımcı işler de, asıl işin
girdiği işkolundan sayılır.

\(3) Bir işkoluna giren işler, işçi ve işveren konfederasyonlarının
görüşü alınarak ve uluslararası normlar göz önünde bulundurularak
Bakanlıkça çıkarılacak bir yönetmelikle belirlenir.

**İşkolunun tespiti**

**MADDE 5 –** (1) Bir işyerinin girdiği işkolunun tespiti Bakanlıkça
yapılır. Bakanlık, tespit ile ilgili kararını Resmî Gazete’de yayımlar.
Bu tespite karşı ilgililer, kararın yayımından itibaren on beş gün
içinde dava açabilir. Mahkeme iki ay içinde kararını verir. Kararın
temyiz edilmesi hâlinde Yargıtay uyuşmazlığı iki ay içinde kesin olarak
karara bağlar.

\(2) Yeni bir toplu iş sözleşmesi için yetki süreci başlamış ise işkolu
değişikliği tespiti bir sonraki dönem için geçerli olur. İşkolu tespit
talebi ve buna ilişkin açılan davalar, yetki işlemlerinde ve yetki
tespit davalarında bekletici neden sayılmaz.

\(3) İşkolu değişikliği yürürlükteki toplu iş sözleşmesini etkilemez.

**Kuruculuk şartları**

**MADDE 6 –** (1) Fiil ehliyetine sahip ve fiilen çalışan gerçek veya
tüzel kişiler sendika kurma hakkına sahiptir. Ancak 26/9/2004 tarihli ve
5237 sayılı Türk Ceza Kanununun 53 üncü maddesinde belirtilen süreler
geçmiş olsa bile; zimmet, irtikâp, rüşvet, hırsızlık, dolandırıcılık,
sahtecilik, güveni kötüye kullanma, hileli iflas, ihaleye fesat
karıştırma, edimin ifasına fesat karıştırma, suçtan kaynaklanan mal
varlığı değerlerini aklama ve kaçakçılık suçlarından birinden
mahkûmiyeti bulunanlar sendika kurucusu olamaz.

11697

\(2) İşveren sendikası kurucusunun tüzel kişi olması hâlinde tüzel kişiyi
temsil eden gerçek kişide de birinci fıkrada belirtilen şartlar aranır.

**Kuruluş usulü**

**MADDE 7 –** (1) Kuruluşlar, kurucularının kuruluşun merkezinin
bulunacağı ilin valiliğine dilekçelerine ekli olarak kuruluş tüzüğünü
vermeleriyle tüzel kişilik kazanır. Sendikalar için kurucuların kurucu
olabilme şartlarına sahip olduklarını ifade eden yazılı beyanları; üst
kuruluşlar için ilgili kuruluşların genel kurul kararları dilekçeye
eklenir.

\(2) Vali, tüzük ve kurucuların listesini on beş gün içerisinde Bakanlığa
gönderir. Bakanlık; kuruluşun adını, merkezini ve tüzüğünü on beş gün
içinde resmî internet sitesinde ilan eder.

\(3) Tüzüğün veya bu maddede sayılan belgelerin içerdikleri bilgilerin
kanuna aykırılığının tespit edilmesi ya da bu Kanunda öngörülen kuruluş
şartlarının sağlanmadığının anlaşılması hâlinde ilgili valilik kanuna
aykırılık veya eksikliklerin bir ay içinde giderilmesini ister. Bu süre
içinde kanuna aykırılığın veya eksikliğin giderilmemesi hâlinde,
Bakanlığın veya ilgili valiliğin başvurusu üzerine mahkeme, gerekli
gördüğü takdirde kurucuları da dinleyerek üç iş günü içinde kuruluşun
faaliyetinin durdurulmasına karar verebilir. Mahkeme kanuna aykırılığın
veya eksikliğin giderilmesi için altmış günü aşmayan bir süre verir.

\(4) Tüzük ve belgelerin kanuna uygun hâle getirilmesi üzerine mahkeme
durdurma kararını kaldırır. Verilen süre sonunda tüzük ve belgelerin
kanuna uygun hâle getirilmemesi hâlinde ise mahkeme kuruluşun
kapatılmasına karar verir.

\(5) Tüzük değişiklikleri ikinci fıkra hükmüne göre ilan edilir. Tüzük
değişikliği ve kanuna aykırılık veya eksikliğin bulunduğu diğer
işlemlerde de yukarıdaki hükümler uygulanır.

**Kuruluşların tüzüğü**

**MADDE 8 –** (1) Kuruluşların tüzüklerinde aşağıdaki hususların yer
alması gerekir:

a\) Adı, merkezi ve adresi

b\) Amacı

c\) Sendikanın faaliyet göstereceği işkolu

ç) Sendika kurucularının ad ve soyadları, kimlik bilgileri, meslek ve
sanatları ve yerleşim yerleri; üst kuruluşları kuran sendikaların
işkolları ile ad ve adresleri

d\) Üye olma, üyelikten çıkma ve çıkarılmanın şartları

e\) Genel kurulun oluşumu, toplanma zamanı, görev ve yetkileri, üye ve
delegelerinin oy kullanmaları, çalışma usul ve esasları ile toplantı ve
karar yeter sayıları

f\) Genel kurul dışında kalan organlar, bu organların oluşumu, görev,
yetki ve sorumlulukları, çalışma usul ve esasları ile toplantı ve karar
yeter sayıları

g\) Şube veya bölge şubelerinin nasıl kurulacağı, birleştirileceği veya
kapatılacağı, görev ve yetkileri, genel kurullarının toplantılarına ve
kararlarına ilişkin usul ve esaslar ile sendika genel kurulunda şube ve
bölge şubelerinin nasıl temsil edileceği

ğ) Üyelerce ödenecek aidat ve sendika yöneticilerinin ücretleri ile
ilgili usul ve esaslar

h\) Demirbaşların satış ve terkininde uygulanacak usul ve esaslar

ı) İç denetim usulleri

11698

i\) Tüzüğün değiştirilme usulleri

j\) Sona erme hâlinde mallarının tasfiye şekli

k\) Organlarının oluşumuna kadar kuruluşun işlerini yürütmeye ve kuruluşu
temsile yetkili geçici yönetim kurulu üyelerinin ad ve soyadları ile
yerleşim yerleri

**Organlara dair ortak hükümler**

**MADDE 9 –** (1) Kuruluşun ve şubelerinin organları; genel kurul,
yönetim kurulu, denetleme kurulu ve disiplin kuruludur. Bu organlardan
genel kurul dışında kalanların üye sayıları üçten az dokuzdan fazla;
konfederasyonların yönetim kurullarının üye sayıları beşten az yirmi
ikiden fazla ve şubelerin genel kurul dışındaki kurullarının üye
sayıları üçten az beşten fazla olamaz. Genel kurul dışındaki organlara
asıl üye sayısı kadar yedek üye seçilir.

\(2) Kuruluşlar ihtiyaca göre başka organlar da kurabilir. Ancak genel
kurul ile yönetim, denetim ve disiplin kurullarının görev ve yetkileri
bu organlara devredilemez.

\(3) Kuruluşların genel kurul dışındaki organlarına seçilebilmek için 6
ncı maddede aranan şartlara sahip olmak gerekir. Bu şartlara sahip
olmayan birinin seçildiğini tespit eden valiliğin veya Bakanlığın
başvurusu üzerine mahkeme, bu kişinin görevine son verir. Mahkemenin
kararı kesindir.

\(4) Genel kurul dışındaki organlara seçilen üyelerin ad ve soyadları ile
açılan ve kapatılan şubeler, ilgili valiliğe bildirilir ve 7 nci
maddenin ikinci fıkrasına göre ilan edilir.

\(5) Genel kurul dışındaki organlara seçilenlerin 6 ncı maddede sayılan
suçlardan biri ile mahkûm olmaları hâlinde görevleri kendiliğinden sona
erer.

\(6) Kuruluş ve şube yönetim, denetleme ve disiplin kurulu üyelerinin
görevleri, milletvekili veya belediye başkanı seçilmeleri hâlinde
kendiliğinden son bulur.

\(7) Tüzükte daha yüksek bir yeter sayı öngörülmemişse, genel kurul
dışında kalan organlar için; toplantı yeter sayısı kurul üye sayısının
salt çoğunluğu, karar yeter sayısı toplantıya katılanların salt
çoğunluğudur.

**Genel kurulun oluşması**

**MADDE 10 –** (1) Kuruluşların genel kurulu, tüzüğüne göre üye veya
delegelerden oluşur. Kuruluş ve şubelerin yönetim, denetleme ve disiplin
kurulu üyeleri, bu sıfatla kendi genel kurullarına delege olarak
katılır.

\(2) Delege sıfatı, bir sonraki olağan genel kurul için yapılacak delege
seçimi tarihine kadar devam eder.

\(3) Delege seçiminin usul ve esasları kuruluşun tüzüğü ile belirlenir.
Ancak tüzüklere delege seçilebilmeyi engelleyici hükümler konulamaz.

**Genel kurulun görev ve yetkileri**

**MADDE 11 –** (1) Genel kurulun görev ve yetkileri şunlardır:

a\) Organların seçimi

b\) Tüzük değişikliği

c\) Yapılacak ilk genel kurula sunulması ve geçmişe etkili olmaması
kaydıyla ilgili makamlar veya mahkemelerce kanuna aykırı görülerek
düzeltilmesi istenen konular hakkında yönetim kuruluna yetki verilmesi

ç) Yönetim kurulu ve denetleme kurulu raporları ile yeminli mali müşavir
raporlarının görüşülmesi

11699

d\) Yönetim kurulu ve denetleme kurulunun ibrası

e\) Bütçenin kabulü

f\) Yönetim kurulu, denetleme kurulu ve disiplin kurulu üyelerine
verilecek ücret, tazminat, ödenek ve yolluklar ile sosyal hakların
belirlenmesi

g\) Taşınmaz satın alınması veya mevcut taşınmazların satılması hususunda
yönetim kuruluna yetki verilmesi

ğ) Üst kuruluş kurucusu olma, üst kuruluşlara üye olma veya üyelikten
çekilme

h\) Şube açma, birleştirme veya kapatma, bu konuda tüzükte belirlenen
esaslar doğrultusunda yönetim kuruluna yetki verilmesi

ı) Birleşme veya katılma

i\) Uluslararası kuruluşun kurucusu olma, uluslararası kuruluşlara üye
olma veya üyelikten çekilme

j\) Kuruluşun feshi

k\) Mevzuat veya tüzükte genel kurulca yapılması öngörülen diğer
işlemleri yerine getirme ve başka bir organa bırakılmamış konuları
karara bağlama

\(2) Şube genel kurulları, sadece birinci fıkranın (a), (ç), (d) ve (k)
bentlerinde belirtilen görevleri yerine getirir. Şube genel kurullarının
mali ibra yetkisi yoktur.

**Genel kurulun toplantı zamanı**

**MADDE 12 –** (1) Kuruluşların ilk genel kurulu tüzel kişiliğin
kazanılmasından, şubelerin ilk genel kurulu ise kuruluş tarihinden
itibaren altı ay içinde yapılır.

\(2) Olağan genel kurul en geç dört yılda bir toplanır.

\(3) İki genel kurul toplantısı arasındaki döneme ait faaliyet ve hesap
raporu, yeminli mali müşavir raporu, denetleme kurulu raporu ve gelecek
döneme ait bütçe teklifi toplantı tarihinden on beş gün önce genel
kurula katılacaklara gönderilir.

\(4) Olağanüstü genel kurul, yönetim kurulu veya denetleme kurulunun
gerekli gördüğü hâllerde ya da genel kurul üye veya delegelerinin beşte
birinin yazılı isteği üzerine altmış gün içinde yazılı istekteki
konuları öncelikle görüşmek üzere toplanır. Talep tarihi itibarıyla
olağan genel kurul toplantı tarihine altı aydan az bir süre kalması
hâlinde olağanüstü genel kurula gidilemez; ancak, isteğe konu olan
hususlar olağan genel kurul gündemine alınır.

\(5) Genel kurula çağrı yönetim kurulu tarafından yapılır.

\(6) Yukarıdaki hükümlere aykırı hareket eden kuruluş veya şube yönetim
kuruluna; kuruluşun üyelerinden birinin veya durumu tespit eden
Bakanlığın başvurusu üzerine, mahkeme kararıyla işten el çektirilir.
Mahkeme, ayrıca genel kurulu kanun ve tüzük hükümlerine göre en kısa
zamanda toplamak ve yeni yönetim kurulu seçilinceye kadar kuruluşu
yönetmekle görevli olmak üzere 22/11/2001 tarihli ve 4721 sayılı Türk
Medeni Kanunu hükümleri gereğince bir veya üç kayyım tayin eder.

**Genel kurulun toplantı ve karar yeter sayıları**

**MADDE 13 –** (1) Genel kurulun toplantı yeter sayısı üye veya delege
tam sayısının salt çoğunluğudur. Tüzükte daha yüksek bir yeter sayı
belirlenebilir. İlk toplantıda yeter sayı sağlanamazsa ikinci toplantı
en çok on beş gün sonraya bırakılır. Bu toplantıya katılanların sayısı,
üye veya delege tam sayısının üçte birinden az olamaz.

11700

\(2) Delegelerin veya üyelerin genel kurula katılmaları ve oy
kullanmaları engellenemez.

\(3) Genel Kurulun karar yeter sayısı toplantıya katılan üye veya delege
sayısının salt çoğunluğudur. Ancak bu sayı üye veya delege tam sayısının
dörtte birinden az olamaz. Tüzükte daha yüksek bir yeter sayı
belirlenmemişse, tüzük değişikliği, fesih, birleşme, katılma, üst
kuruluşun veya uluslararası kuruluşun kurucusu olma, üst kuruluşlara ve
uluslararası kuruluşlara üyelik ile üyelikten çekilme hâllerinde karar
yeter sayısı üye veya delege tam sayısının salt çoğunluğudur.

**Genel kurulda yapılacak seçimlerde uyulacak esaslar**

**MADDE 14 –** (1) Genel kurulda yönetim kurulu, denetleme kurulu ve
disiplin kuruluna üye seçimi ile delege seçimi, yargı gözetimi altında
serbest, eşit, gizli oy, açık sayım ve döküm esasına ve tüzük
hükümlerine göre yapılır.

\(2) Seçim yapılacak genel kurul toplantılarından en az on beş gün önce
genel kurula katılacak üye veya delegeleri belirleyen listeler,
toplantının gündemi, yeri, günü, saati ve çoğunluk olmadığı takdirde
yapılacak ikinci toplantıya ilişkin hususları belirten bir yazı ile
birlikte yetkili seçim kurulu başkanlığına verilir.

\(3) Hâkim, seçime katılacak ve oy kullanacak üye veya delegeleri
belirleyen listeleri inceleyerek onaylar ve ilan edilmek üzere bir
nüshasını ilgili kuruluş veya şubeye verir. İlgili kuruluş onaylı
listeyi genel kurul toplantı tarihinden yedi gün önce kuruluş merkez
veya şube binasında asmak suretiyle ilan eder. İlan süresi üç gündür.

\(4) İlan süresi içerisinde seçim kurulu başkanlığına yapılacak
itirazlar, en geç iki gün içinde incelenir ve kesin olarak karara
bağlanır. Bu suretle kesinleşen listeler ile toplantıya ilişkin diğer
hususlar hâkim tarafından onaylanarak ilgili kuruluş veya şubeye
gönderilir.

\(5) Seçim kurulu başkanlığı, kuruluşun üyesi olmayan kişiler arasından
bir başkan ve seçimlerde aday olmayan üyeler arasından iki üye
belirleyerek seçim sandık kurulunu oluşturur. Seçim sandık kurulu yedek
başkan ve üyeleri de aynı şekilde belirlenir. Seçim sandık kurulu,
seçimlerin yapılması ve oyların sayımı ile görevlidir.

\(6) Seçimlerde aday olanların listeleri, başkanlık divanınca
düzenlenerek ilgili seçim kurulu başkanlığına mühürlenmek üzere verilir.

\(7) Listede adı bulunanlar, resmî kimlik belgesi göstermek ve listeyi
imzalamak suretiyle oy kullanır. Oy, sandık kurulu başkanı tarafından
adayları gösteren ve seçim kurulu başkanlığınca mühürlenmiş listedeki
isimlerin işaretlenmesi suretiyle kullanılır. Seçilecek organı oluşturan
üye sayısından fazla adayın işaretlendiği oy pusulaları ile diğer
kâğıtlara yazılan oylar geçersiz sayılır.

\(8) Seçim süresinin sonunda seçim sonuçları, seçim sandık kurulu
tarafından bir tutanakla tespit edilir ve bir nüshası seçim yerinde
asılmak suretiyle duyurulur.

\(9) Kullanılan oylar ve diğer belgeler tutanağın bir nüshası ile
birlikte üç ay süreyle saklanmak üzere yetkili seçim kurulu başkanlığına
verilir. Seçim sonuçları anılan başkanlık tarafından derhâl ilan edilir
ve ilgili kuruluş veya şubesine bildirilir.

\(10) Seçimler sırasında sandık kurulu başkanı ve üyelerine karşı işlenen
suçlar, kamu görevlilerine karşı işlenmiş sayılır.

\(11) Seçimde görev alan seçim kurulu ve seçim sandık kurulu üyelerine
26/4/1961 tarihli ve 298 sayılı Seçimlerin Temel Hükümleri ve Seçmen
Kütükleri Hakkında Kanunda belirtilen esaslara göre ilgili kuruluşça
ücret ödenir.

11701

**Seçimlere itiraz**

**MADDE 15 –** (1) Genel kurulda yapılan organ ve delege seçimlerinin
devamı sırasında yapılan işlemlere ilişkin olarak seçim sonuç
tutanaklarının düzenlenmesinden itibaren iki gün içinde yapılacak
itirazlar hâkim tarafından aynı gün incelenir ve kesin olarak karara
bağlanır. İtiraz süresinin geçmesi ve itirazların karara bağlanmasından
hemen sonra hâkim, 14 üncü madde hükümlerine göre kesin sonuçları ilan
eder ve ilgili kuruluş veya şubesine bildirir.

\(2) Bakanlık veya kuruluş ya da şubesinin üye ve delegeleri; kanun ve
tüzük hükümlerine aykırı olarak genel kurul ve seçim yapılması veya
seçim sonuçlarını etkileyecek ölçüde bir usulsüzlük ya da kanuna aykırı
uygulama iddiasıyla, bu işlemlerin veya genel kurulun iptali için genel
kurul tarihinden itibaren bir ay içerisinde dava açabilir. Dava basit
yargılama usulüne göre iki ay içerisinde sonuçlandırılır. Kararın
temyizi hâlinde Yargıtayca on beş gün içinde kesin olarak karara
bağlanır.

\(3) Genel kurulun veya genel kurulda yapılan organ seçiminin iptaline
karar verildiği takdirde mahkeme; genel kurulu kanun ve tüzük
hükümlerine göre en kısa zamanda toplamak, seçimleri yapmak ve yeni
yönetim kurulu seçilinceye kadar kuruluşu yönetmekle görevli olmak
üzere, 4721 sayılı Kanun hükümleri gereğince bir veya üç kayyım tayin
eder ve görev sürelerini belirler.

**Genel kurul dışında yapılan delege seçimi**

**MADDE 16 –** (1) Genel kurul dışında yapılan delege seçimleri üyeler
tarafından serbest, eşit, gizli oy, açık sayım ve döküm esasına ve tüzük
hükümlerine göre yapılır.

\(2) Genel kurul dışında yapılan delege seçimlerine seçim sonuçlarının
ilanından sonra iki gün içinde yapılacak itirazlar, mahkeme tarafından
kesin olarak karara bağlanır. Delege seçiminin mahkeme tarafından iptal
edilmesi hâlinde, seçimler on beş gün içinde yenilenir.

**ÜÇÜNCÜ BÖLÜM **

**Üyelik**

**Sendika üyeliği ve üyeliğin kazanılması**

**MADDE 17 –** (1) On beş yaşını dolduran ve bu Kanun hükümlerine göre
işçi sayılanlar, işçi sendikalarına üye olabilir.

\(2) Bu Kanun anlamında işveren sayılanlar, işveren sendikalarına üye
olabilir.

\(3) Sendikaya üye olmak serbesttir. Hiç kimse sendikaya üye olmaya veya
olmamaya zorlanamaz. İşçi veya işverenler aynı işkolunda ve aynı zamanda
birden çok sendikaya üye olamaz. Ancak aynı işkolunda ve aynı zamanda
farklı işverenlere ait işyerlerinde çalışan işçiler birden çok sendikaya
üye olabilir. İşçi ve işverenlerin bu hükme aykırı şekilde birden çok
sendikaya üye olmaları hâlinde sonraki üyelikler geçersizdir.

\(4) Bir işyerinde yardımcı işlerde çalışan işçiler de, işyerinin girdiği
işkolunda kurulu bir sendikaya üye olabilir.

11702

\(5) Sendikaya üyelik, Bakanlıkça sağlanacak elektronik başvuru sistemine
e-Devlet kapısı üzerinden üyelik başvurusunda bulunulması ve sendika
tüzüğünde belirlenen yetkili organın kabulü ile e-Devlet kapısı
üzerinden kazanılır. Üyelik başvurusu, sendika tarafından otuz gün
içinde reddedilmediği takdirde üyelik talebi kabul edilmiş sayılır.
Haklı bir neden gösterilmeden üyelik başvurusu kabul edilmeyenler, bu
kararın kendilerine tebliğinden itibaren otuz gün içinde dava açabilir.
Mahkemenin kararı kesindir. Mahkemenin davacı lehine karar vermesi
hâlinde üyelik, red kararının alındığı tarihte kazanılmış sayılır.

**Üyelik aidatı**

**MADDE 18 –** (1) Üyelik aidatının miktarı kuruluşların tüzüklerinde
belirtilen usul ve esaslara göre genel kurul tarafından belirlenir.

\(2) Üyelik ve dayanışma aidatları, yetkili işçi sendikasının işverene
yazılı başvurusu üzerine, işçinin ücretinden kesilmek suretiyle ilgili
sendikaya ödenir.

\(3) Yukarıdaki hükümlere göre ödenmesi gereken aidatı kesmeyen veya
kesmesine rağmen bir ay içinde ilgili işçi sendikasına ödemeyen işveren,
bildirim şartı aranmaksızın aidat miktarını bankalarca işletme
kredilerine uygulanan en yüksek faiziyle birlikte ödemekle yükümlüdür.

\(4) Üye aidatının tahsiline ilişkin usul ve esaslar Bakanlıkça
çıkarılacak bir yönetmelikle düzenlenir.

**Sendika üyeliğinin sona ermesi ve askıya alınması**

**MADDE 19 –** (1) İşçi veya işveren, sendikada üye kalmaya veya
üyelikten ayrılmaya zorlanamaz.

\(2) Her üye, e-Devlet kapısı üzerinden çekilme bildiriminde bulunmak
suretiyle üyelikten çekilebilir. E-Devlet kapısı üzerinden yapılan
çekilme bildirimi elektronik ortamda eş zamanlı olarak Bakanlığa ve
sendikaya ulaşır.

\(3) Çekilme, sendikaya bildirim tarihinden itibaren bir ay sonra
geçerlilik kazanır. Çekilenin bir aylık süre içinde başka bir sendikaya
üye olması hâlinde yeni üyelik bu sürenin bitimi tarihinde kazanılmış
sayılır.

\(4) Sendika üyeliğinden çıkarılma kararı genel kurulca verilir. Karar,
e-Devlet kapısı üzerinden Bakanlığa elektronik ortamda bildirilir ve
çıkarılana yazı ile tebliğ edilir. Çıkarılma kararına karşı üye, kararın
tebliğinden itibaren otuz gün içinde mahkemeye itiraz edebilir. Mahkeme
iki ay içinde kesin olarak karar verir. Üyelik, çıkarılma kararı
kesinleşinceye kadar devam eder.

\(5) İşveren veya işveren vekili sıfatını kaybedenlerin sendika ve üst
kuruluşlardaki üyelikleri ve görevleri, bu sıfatı kaybettikleri tarihte
kendiliğinden sona erer. Ancak, tüzel kişiliği temsilen işveren vekili
sıfatı ile işveren sendikalarına üye olanların bu sıfatı kaybetmeleri
hâlinde tüzel kişiliğin üyeliği düşmez. Bu durumda işveren vekilinin
kuruluş organlarındaki görevleri sona erer.

\(6) Sosyal Güvenlik Kurumundan yaşlılık veya malullük aylığı ya da
toptan ödeme alarak işten ayrılan işçilerin sendika üyeliği sona erer.
Ancak çalışmaya devam edenler ile kuruluş ve şubelerinin yönetim,
denetleme ve disiplin kurullarındaki görevleri sırasında yaşlılık veya
malullük aylığı ya da toptan ödeme alanların üyeliği, görevleri
süresince ve yeniden seçildikleri sürece devam eder.

11703

\(7) İşkolunu değiştirenin sendika üyeliği kendiliğinden sona erer.

\(8) İşçi kuruluşu ve şubelerinin organlarında görev almak üyeliği sona
erdirmez.

\(9) İşçi sendikası üyesinin bir yılı geçmemek üzere işsiz kalması
üyeliğini etkilemez.

\(10) Herhangi bir askeri ödev nedeniyle silah altına alınan üyenin
üyelik ilişkisi bu süre içinde askıda kalır.

\(11) Üyeliğin kazanılması ile üyeliğin sona ermesine ilişkin usul ve
esaslar Bakanlıkça çıkarılacak bir yönetmelikle düzenlenir.

**Üst kuruluşlara üyelik**

**MADDE 20 –** (1) Üst kuruluş üyeliğine başvuru genel kurul kararına
bağlıdır. Üst kuruluş üyeliği, tüzükte belirlenen yetkili organın
kabulüyle kazanılır. Aynı zamanda birden fazla üst kuruluşa üye
olunamaz. Aksi hâlde sonraki üyelikler geçersizdir.

\(2) Üst kuruluş üyeliğinden çekilme genel kurul kararına bağlıdır.
Çekilme, üst kuruluşa bildirim tarihinden itibaren bir ay sonra
geçerlilik kazanır.

\(3) Üst kuruluş üyeliğinden çıkarılma, üst kuruluş genel kurulu
kararıyla olur.

\(4) Üye olma, üyelikten çekilme ve çıkarılma kararları, üst kuruluş
tarafından bir ay içerisinde Bakanlığa bildirilir.

**Uluslararası işçi ve işveren kuruluşlarına üyelik**

**MADDE 21 –** (1) Kuruluşlar tüzüklerinde gösterilen amaçlarını
gerçekleştirmek üzere uluslararası işçi ve işveren kuruluşlarının
kurucusu olabilir, bu kuruluşlara serbestçe üye olabilir ve üyelikten
çekilebilir, iş birliğinde bulunabilir, üye ve temsilci gönderebilir
veya kabul edebilir ve dış temsilcilik açabilir.

\(2) Uluslararası işçi ve işveren kuruluşları Dışişleri Bakanlığının
görüşü alınmak suretiyle İçişleri Bakanlığının izniyle Türkiye’de
temsilcilik açabilir ve üst kuruluşlara üye olabilir.

\(3) Yukarıdaki fıkralara aykırılık hâlinde İçişleri Bakanlığınca
üyeliğin iptal edilmesi, temsilciliğin faaliyetinin durdurulması veya
kapatılması için, kuruluş merkezinin veya temsilciliğin bulunduğu yerde
dava açılabilir.

\(4) Kuzey Kıbrıs Türk Cumhuriyeti’nde faaliyet gösteren işçi ve işveren
kuruluşları Türkiye’de kurulu üst kuruluşlara üye olabilir.

**Kuruluşların katılması veya birleşmesi**

**MADDE 22 –** (1) Bir kuruluşun aynı nitelikteki bir kuruluşa katılması
hâlinde, katılan kuruluşun bütün hak, borç, yetki ve çıkarları katıldığı
kuruluşa kendiliğinden geçer.

\(2) Aynı nitelikteki bir kuruluşla birleşen kuruluşların bütün hak,
borç, yetki ve çıkarları birleşme sonucu meydana getirdikleri yeni tüzel
kişiliğe kendiliğinden geçer.

\(3) Katılan veya birleşen kuruluşun üyeleri, kendiliğinden katıldıkları
veya yeni meydana getirdikleri kuruluşun üyesi olur.

\(4) Katılımın yapıldığı ya da yeni meydana getirilen kuruluş, durumu bir
ay içerisinde Bakanlığa bildirir.

11704

**DÖRDÜNCÜ BÖLÜM**

**Güvenceler**

**İşçi kuruluşu yöneticiliğinin güvencesi**

**MADDE 23 –** (1) İşçi kuruluşunda yönetici olduğu için çalıştığı
işyerinden ayrılan işçinin iş sözleşmesi askıda kalır. Yönetici dilerse
işten ayrıldığı tarihte iş sözleşmesini bildirim süresine uymaksızın
veya sözleşme süresinin bitimini beklemeksizin fesheder ve kıdem
tazminatına hak kazanır. Yönetici, yöneticilik süresi içerisinde iş
sözleşmesini feshederse kıdem tazminatı fesih tarihindeki emsal ücret
üzerinden hesaplanır.

\(2) İş sözleşmesi askıya alınan yönetici; sendikanın tüzel kişiliğinin
sona ermesi, seçime girmemek, yeniden seçilmemek veya kendi isteği ile
çekilmek suretiyle görevinin sona ermesi hâlinde, sona erme tarihinden
itibaren bir ay içinde ayrıldığı işyerinde işe başlatılmak üzere
işverene başvurabilir. İşveren, talep tarihinden itibaren bir ay içinde
bu kişileri o andaki şartlarla eski işlerine veya eski işlerine uygun
bir diğer işe başlatmak zorundadır. Bu kişiler süresi içinde işe
başlatılmadığı takdirde, iş sözleşmeleri işverence feshedilmiş sayılır.

\(3) Yukarıda sayılan nedenler dışında yöneticilik görevi sona eren
sendika yöneticisine ise başvuruları hâlinde işveren tarafından kıdem
tazminatı ödenir. Ödenecek tazminatın hesabında, işyerinde çalışılmış
süreler göz önünde bulundurulur ve fesih anında emsalleri için geçerli
olan ücret ve diğer hakları esas alınır. İşçinin iş kanunlarından doğan
hakları saklıdır.

**İşyeri sendika temsilciliğinin güvencesi**

**MADDE 24 –** (1) İşveren, işyeri sendika temsilcilerinin iş
sözleşmelerini haklı bir neden olmadıkça ve nedenini yazılı olarak açık
ve kesin şekilde belirtmedikçe feshedemez. Fesih bildiriminin tebliği
tarihinden itibaren bir ay içinde, temsilci veya üyesi bulunduğu sendika
dava açabilir.

\(2) Dava basit yargılama usulüne göre sonuçlandırılır. Mahkemece verilen
kararın temyizi hâlinde Yargıtay kesin olarak karar verir.

\(3) Temsilcinin işe iadesine karar verilirse fesih geçersiz sayılarak
temsilcilik süresini aşmamak kaydıyla fesih tarihi ile kararın
kesinleşme tarihi arasındaki ücret ve diğer hakları ödenir. Kararın
kesinleşmesinden itibaren altı iş günü içinde temsilcinin işe başvurması
şartıyla, altı iş günü içinde işe başlatılmaması hâlinde, iş ilişkisinin
devam ettiği kabul edilerek ücreti ve diğer hakları temsilcilik
süresince ödenmeye devam edilir. Bu hüküm yeniden temsilciliğe atanma
hâlinde de uygulanır.

\(4) İşveren, yazılı rızası olmadıkça işyeri sendika temsilcisinin
işyerini değiştiremez veya işinde esaslı tarzda değişiklik yapamaz. Aksi
hâlde değişiklik geçersiz sayılır.

\(5) Bu madde hükümleri işyerinde çalışmaya devam eden yöneticiler
hakkında da uygulanır.

**Sendika özgürlüğünün güvencesi**

**MADDE 25 –** (1) İşçilerin işe alınmaları; belli bir sendikaya
girmeleri veya girmemeleri, belli bir sendikadaki üyeliği sürdürmeleri
veya üyelikten çekilmeleri veya herhangi bir sendikaya üye olmaları veya
olmamaları şartına bağlı tutulamaz.

11705

\(2) İşveren, bir sendikaya üye olan işçilerle sendika üyesi olmayan
işçiler veya ayrı sendikalara üye olan işçiler arasında, çalışma
şartları veya çalıştırmaya son verilmesi bakımından herhangi bir ayrım
yapamaz. Ücret, ikramiye, prim ve paraya ilişkin sosyal yardım
konularında toplu iş sözleşmesi hükümleri saklıdır.

\(3) İşçiler, sendikaya üye olmaları veya olmamaları, iş saatleri dışında
veya işverenin izni ile iş saatleri içinde işçi kuruluşlarının
faaliyetlerine katılmaları veya sendikal faaliyette bulunmalarından
dolayı işten çıkarılamaz veya farklı işleme tabi tutulamaz.

\(4) İşverenin fesih dışında yukarıdaki fıkralara aykırı hareket etmesi
hâlinde işçinin bir yıllık ücret tutarından az olmamak üzere sendikal
tazminata hükmedilir.

\(5) Sendikal bir nedenle iş sözleşmesinin feshi hâlinde işçi, 4857
sayılı Kanunun 18, 20 ve 21 inci madde hükümlerine göre dava açma
hakkına sahiptir. İş sözleşmesinin sendikal nedenle feshedildiğinin
tespit edilmesi hâlinde, 4857 sayılı Kanunun 21 inci maddesine göre
işçinin başvurusu, işverenin işe başlatması veya başlatmaması şartına
bağlı olmaksızın sendikal tazminata karar verilir. Ancak işçinin işe
başlatılmaması hâlinde, ayrıca 4857 sayılı Kanunun 21 inci maddesinin
birinci fıkrasında belirtilen tazminata hükmedilmez. İşçinin 4857 sayılı
Kanunun yukarıdaki hükümlerine göre dava açmaması ayrıca sendikal
tazminat talebini engellemez.

\(6) İş sözleşmesinin sendikal nedenle feshedildiği iddiası ile açılacak
davada, feshin nedenini ispat yükümlülüğü işverene aittir. Feshin
işverenin ileri sürdüğü nedene dayanmadığını iddia eden işçi, feshin
sendikal nedene dayandığını ispatla yükümlüdür.

\(7) Fesih dışında işverenin sendikal ayrımcılık yaptığı iddiasını işçi
ispat etmekle yükümlüdür. Ancak işçi sendikal ayrımcılık yapıldığını
güçlü biçimde gösteren bir durumu ortaya koyduğunda, işveren
davranışının nedenini ispat etmekle yükümlü olur.

\(8) Yukarıdaki hükümlere aykırı olan toplu iş sözleşmesi ve iş
sözleşmesi hükümleri geçersizdir.

\(9) İşçinin iş kanunları ve diğer kanunlara göre sahip olduğu hakları
saklıdır.

**BEŞİNCİ BÖLÜM**

**Faaliyetler**

**Kuruluşların faaliyetleri**

**MADDE 26 –** (1) Kuruluşlar, tüzüklerinde yer alan konularda serbestçe
faaliyette bulunur.

\(2) Kuruluşlar, çalışma hayatından, mevzuattan, örf ve adetten doğan
uyuşmazlıklarda işçi ve işverenleri temsilen; sendikalar, yazılı
başvuruları üzerine iş sözleşmesinden ve çalışma ilişkisinden doğan
hakları ile sosyal güvenlik haklarında üyelerini ve mirasçılarını
temsilen dava açmak ve bu nedenle açılmış davada davayı takip yetkisine
sahiptir. Yargılama sürecinde üyeliğin sona ermesi üyenin yazılı onay
vermesi kaydıyla bu yetkiyi etkilemez.

\(3) Kuruluşlar, faaliyetlerinden yararlanmada üyeleri arasında eşitlik
ilkesi ve ayrımcılık yasaklarına uymakla yükümlüdür. Kuruluşlar,
faaliyetlerinde toplumsal cinsiyet eşitliğini gözetir.

\(4) Kuruluşların kendi faaliyetleri ile üyelerine sağladıkları hak ve
çıkarların üyesi olmayanlara uygulanması, bu Kanunun yedinci ila on
ikinci bölümlerinde yer alan hükümler saklı kalmak kaydıyla yazılı
onaylarına bağlıdır.

11706

\(5) Kuruluşlar, tüzükleriyle belirlenen amaçları dışında faaliyette
bulunamaz.

\(6) İşçiler ve işçi kuruluşları işveren kuruluşlarına, işveren
kuruluşları da işçi kuruluşlarına üye olamaz; gerek doğrudan doğruya,
gerek temsilcileri veya mensupları veya araya koyacakları diğer kimseler
aracılığıyla biri diğerinin kurulmasına, yönetim ve faaliyetine
müdahalede bulunamaz.

\(7) Kuruluşlar siyasi partilerin ad, amblem, rumuz veya işaretlerini
kullanamaz.

\(8) Kuruluşlar ticaretle uğraşamaz. Ancak, kuruluşlar genel kurul
kararıyla nakit mevcudunun yüzde kırkından fazla olmamak kaydıyla sanayi
ve ticaret kuruluşlarına yatırımda bulunabilir.

\(9) Kuruluşlar elde ettikleri gelirleri üyeleri ve mensupları arasında
dağıtamaz. Ancak sendikaların grev ve lokavt süresince tüzüklerine göre
üyelerine yapacakları yardımlar ile kuruluşların eğitim amaçlı
yardımları bu hükmün dışındadır.

**İşyeri sendika temsilcisinin atanması ve görevleri**

**MADDE 27 –**(1) Toplu iş sözleşmesi yapmak üzere yetkisi kesinleşen
sendika; işyerinde işçi sayısı elliye kadar ise bir, elli bir ile yüz
arasında ise en çok iki, yüz bir ile beş yüz arasında ise en çok üç, beş
yüz bir ile bin arasında ise en çok dört, bin bir ile iki bin arasında
ise en çok altı, iki binden fazla ise en çok sekiz işyeri sendika
temsilcisini işyerinde çalışan üyeleri arasından atayarak on beş gün
içinde kimliklerini işverene bildirir. Bunlardan biri baş temsilci
olarak görevlendirilebilir. Temsilcilerin görevi, sendikanın yetkisi
süresince devam eder.

\(2) Sendika tüzüğünde işyeri sendika temsilcisinin seçimle
belirlenmesine ilişkin hüküm bulunması hâlinde, seçilen üye temsilci
olarak atanır.

\(3) İşyeri sendika temsilcileri ve baş temsilcisi; işyeri ile sınırlı
olmak kaydı ile işçilerin dileklerini dinlemek ve şikâyetlerini
çözümlemek, işçi ve işveren arasındaki iş birliğini, çalışma barışını ve
uyumunu sağlamak, işçilerin hak ve çıkarlarını gözetmek ve iş kanunları
ile toplu iş sözleşmelerinde öngörülen çalışma şartlarının uygulanmasına
yardımcı olmakla görevlidir.

\(4) İşyeri sendika temsilcileri, işyerindeki işlerini aksatmamak ve iş
disiplinine aykırı olmamak şartı ile görevlerini yerine getirir.
İşyerlerinde, sendika temsilcilerine görevlerini hızlı ve etkili biçimde
yapmalarına imkân verecek kolaylıklar sağlanır.

**ALTINCI BÖLÜM**

**Kuruluşların Gelirleri, Denetimi ve Kapatılması**

**Kuruluşların gelirleri ve giderleri **

**MADDE 28 –** (1) Kuruluşların gelirleri;

a\) Üyelik ve dayanışma aidatları,

b\) Tüzüklerine göre yapabilecekleri faaliyetlerden sağlanacak gelirler,

c\) Bağışlar,

ç) Mal varlığı gelirleri, mal varlığı değerlerinin devir, temlik ve
satışlarından doğan kazançlardan,

ibarettir.

\(2) Kuruluşlar; kamu kurum ve kuruluşları, siyasi partiler, esnaf ve
küçük sanatkâr kuruluşları ile kamu kurumu niteliğindeki meslek
kuruluşlarından yardım ve bağış alamaz.

11707

\(3) İşçi kuruluşları, işverenler ve bu Kanun ve diğer kanunlara göre
kurulan işveren kuruluşlarından; işveren kuruluşları da işçilerden ve bu
Kanun ve diğer kanunlara göre kurulu işçi kuruluşlarından yardım ve
bağış alamaz. Kuruluşlar, yurt dışındaki kişi, kurum ve kuruluşlardan
Bakanlığa önceden bildirimde bulunmak suretiyle yardım ve bağış
alabilir. Ancak, işçi kuruluşları yurt dışında kurulu işveren ve işveren
kuruluşlarından; işveren kuruluşları ise işçi ve işçi kuruluşlarından
yardım ve bağış alamaz. Nakdî yardım ve bağışların bankalar aracılığıyla
alınması zorunludur.

\(4) Yukarıdaki hükümlere aykırı olarak yardım ve bağış alınması hâlinde
üyelerden birinin veya Bakanlığın başvurması üzerine, mahkeme kararıyla,
alınan yardım Hazineye aktarılır.

\(5) Kuruluşlar, tüm nakdî gelirlerini bankaya yatırmak zorundadır.
Zorunlu giderleri için kasalarında tutacakları nakit miktarı genel
kurullarınca belirlenir.

\(6) Kuruluşlar, gelirlerini bu Kanunda ve tüzüklerinde gösterilen
faaliyetleri dışında kullanamaz veya bağışlayamaz.

\(7) Kuruluşlar; yönetim kurulu kararıyla ve nakit mevcudunun yüzde onunu
aşmamak kaydıyla yurt içi ve yurt dışındaki doğal afet bölgelerine
doğrudan veya yetkili makamlar aracılığıyla konut, eğitim ve sağlık
tesisleri kurulması amacıyla kamu kurum ve kuruluşlarına ayni ve nakdî
yardımda bulunabilir.

**Kuruluşların denetimi ve şeffaflık**

**MADDE 29 –** (1) Kuruluşların denetimi, kanun ve kuruluşun tüzük
hükümlerine göre denetleme kurulları tarafından yapılır. Denetimde,
yönetim ve işleyişin, gelir, gider ve bilançoların ve bunlarla ilgili
işlemlerin kanun, tüzük ve genel kurul kararlarına uygunluğu incelenir.

\(2) Kuruluşların gelir ve giderlerine ilişkin mali denetimleri, en geç
iki yılda bir 1/6/1989 tarihli ve 3568 sayılı Serbest Muhasebeci Mali
Müşavirlik ve Yeminli Mali Müşavirlik Kanununa göre denetim yetkisine
sahip yeminli mali müşavirlerce yapılır. Bu denetimin yapılmış olması,
denetleme kurulunun yükümlülüğünü ortadan kaldırmaz.

\(3) Kuruluşlar; faaliyet, dış denetim ve denetleme kurulu raporları ile
genel kurul kararlarını uygun vasıtalarla derhâl yayınlar.

\(4) Kuruluşların ve şubelerin kurucu ve yöneticileri, kendileri, eşleri
ve velayetleri altında bulunan çocuklarına ait mal bildirimlerini
19/4/1990 tarihli ve 3628 sayılı Mal Bildiriminde Bulunulması, Rüşvet ve
Yolsuzluklarla Mücadele Kanunu ve ilgili yönetmeliklere göre vermek
zorundadır.

\(5) İç ve dış denetim esasları, işçi ve işveren konfederasyonlarının
görüşleri alınarak Bakanlıkça çıkarılacak bir yönetmelikle düzenlenir.

**Tutulacak defter ve kayıtlar**

**MADDE 30 –** (1) Kuruluşlar, aşağıda yazılı defter ve kayıtları tutmak
zorundadır:

a\) Üye kayıt ve üyelik sona erme listeleri

b\) Genel kurul, yönetim kurulu, denetleme kurulu ve disiplin kurulu
karar defterleri

c\) Gelen ve giden evrak kayıt defterleri ile zimmet defteri

11708

ç) Aidat kayıtları, yevmiye ve envanter defterleri ile defterikebir

d\) Gelirlere ilişkin kayıt ve defterler

\(2) 4/1/1961 tarihli ve 213 sayılı Vergi Usul Kanununa göre demirbaş
sınıfına giren her türlü eşya veya malzeme demirbaş defterine
kaydedilir.

\(3) Kuruluşların tutmak zorunda oldukları dosya, üye kayıt ve üyelik
sona erme listeleri, defter ve kayıtlar ile bunların tutulmasındaki usul
ve esaslar Bakanlıkça çıkarılacak bir yönetmelikle düzenlenir.

**Kapatma**

**MADDE 31 –** (1) Anayasada belirtilen Cumhuriyetin niteliklerine ve
demokratik esaslara aykırı faaliyetlerde bulunan kuruluş, merkezlerinin
bulunduğu yer Cumhuriyet Başsavcısının talebi üzerine mahkeme kararı ile
kapatılır. Aykırı davranış bireysel olarak yöneticiler tarafından
gerçekleştirildiği takdirde, mahkemece sadece o yöneticilerin görevine
son verilmesine karar verilir.

\(2) Yukarıdaki fıkra uyarınca açılan davalar nedeniyle mahkeme,
yargılama süresince talep üzerine veya resen kuruluşun faaliyetlerinin
durdurulmasına ve yöneticilerinin geçici olarak görevden alınmasına
karar verebilir.

\(3) Yukarıdaki hükümler veya bu Kanunda öngörülen diğer faaliyeti
durdurma hâllerinde, kuruluşların mallarının yönetimi ve çıkarlarının
korunması ve durdurma süresi sonunda yeniden faaliyete geçebilmesi için
genel kurul yapılması, 4721 sayılı Kanun hükümleri gereğince tayin
olunacak bir veya üç kayyım tarafından sağlanır.

**Kuruluşun sona ermesi hâlinde malların devri**

**MADDE 32 –** (1) Tüzüğünde hüküm bulunması kaydıyla tüzel kişiliği
sona eren sendikanın mal varlığı bu Kanuna göre kurulmuş aynı
nitelikteki bir kuruluşa ya da üyesi bulunduğu üst kuruluşa; üst kuruluş
üyesi değilse aynı nitelikteki bir üst kuruluşa bırakılabilir. Üst
kuruluşun sona ermesi hâlinde, mal varlığı üyesi bulunan kuruluşlara
bırakılabilir. Tüzükte hüküm bulunmaması hâlinde feshe karar veren genel
kurul, mal varlığını yukarıdaki esaslara göre devredebilir.

\(2) Tüzükte hüküm olmaması ya da fesih hâlinde; genel kurul kararının
bulunmaması veya devrin ilgili kuruluş tarafından kabul edilmemesi
hâlinde, tasfiye sonucunda kalacak paralar İşsizlik Sigortası Fonuna
aktarılır ve mallar Türkiye İş Kurumuna devredilir.

**YEDİNCİ BÖLÜM**

**Toplu İş Sözleşmesinin Genel Esasları**

**Toplu iş sözleşmesi ve çerçeve sözleşmenin içeriği**

**MADDE 33 –** (1) Toplu iş sözleşmesi, iş sözleşmesinin yapılması,
içeriği ve sona ermesine ilişkin hükümleri içerir.

\(2) Toplu iş sözleşmesi, tarafların karşılıklı hak ve borçları ile
sözleşmenin uygulanması ve denetimini ve uyuşmazlıkların çözümü için
başvurulacak yolları düzenleyen hükümleri de içerebilir.

\(3) Çerçeve sözleşme, sözleşmenin tarafı olan işçi ve işveren
sendikasının üyeleri hakkında uygulanır ve meslekî eğitim, iş sağlığı ve
güvenliği, sosyal sorumluluk ve istihdam politikalarına ilişkin
düzenlemeleri içerebilir.

11709

\(4) Çerçeve sözleşme, taraflardan birinin çağrısı ve karşı tarafın
çağrıya olumlu cevap vermesi ile en az bir, en çok üç yıl için yapılır.

\(5) Toplu iş sözleşmeleri ve çerçeve sözleşmeler, Anayasaya ve
kanunların emredici hükümlerine aykırı düzenlemeler içeremez.

**Toplu iş sözleşmesinin kapsamı ve düzeyi**

**MADDE 34 –** (1) Bir toplu iş sözleşmesi aynı işkolunda bir veya
birden çok işyerini kapsayabilir.

\(2) Bir gerçek ve tüzel kişiye veya bir kamu kurum ve kuruluşuna ait
aynı işkolunda birden çok işyerinin bulunduğu işyerlerinde, toplu iş
sözleşmesi ancak işletme düzeyinde yapılabilir.

\(3) Grup toplu iş sözleşmesi, tarafların anlaşması üzerine bir işçi
sendikası ile bir işveren sendikası arasında, birden çok üye işverene
ait aynı işkolunda kurulu işyerleri ve işletmeleri kapsamak üzere
yapılır.

\(4) İşletme toplu iş sözleşmesi yapılacak işyerlerinin aranılan niteliğe
sahip olup olmadıklarına ilişkin uyuşmazlıklar, işletme merkezinin
bulunduğu yerdeki mahkemede on beş gün içinde karara bağlanır. Kararın
temyizi hâlinde Yargıtay on beş gün içinde kesin olarak karar verir.

**Toplu iş sözleşmesinin şekli ve süresi**

**MADDE 35 –** (1) Toplu iş sözleşmesi yazılı olarak yapılır.

\(2) Toplu iş sözleşmesi en az bir ve en çok üç yıl süreli olarak
yapılabilir. Toplu iş sözleşmesinin süresi, sözleşmenin imzalanmasından
sonra taraflarca uzatılamaz, kısaltılamaz ve sözleşme süresinden önce
sona erdirilemez.

\(3) Faaliyetleri bir yıldan az süren işlerde uygulanmak üzere yapılan
toplu iş sözleşmelerinin süresi bir yıldan az olabilir. İşin bitmemesi
hâlinde bu sözleşmeler bir yılın sonuna kadar uygulanır.

\(4) Toplu iş sözleşmesi süresinin bitmesinden önceki yüz yirmi gün
içinde, yeni sözleşme için yetki başvurusunda bulunulabilir. Ancak,
yapılacak toplu iş sözleşmesi önceki sözleşme sona ermedikçe yürürlüğe
giremez.

**Toplu iş sözleşmesinin hükmü**

**MADDE 36 –** (1) Toplu iş sözleşmesinde aksi belirtilmedikçe iş
sözleşmeleri toplu iş sözleşmesine aykırı olamaz. İş sözleşmelerinin
toplu iş sözleşmesine aykırı hükümlerinin yerini toplu iş
sözleşmesindeki hükümler alır. Toplu iş sözleşmesinde iş sözleşmelerine
aykırı hükümlerin bulunması hâlinde ise iş sözleşmesinin işçi yararına
olan hükümleri geçerlidir.

\(2) Sona eren toplu iş sözleşmesinin iş sözleşmesine ilişkin hükümleri
yenisi yürürlüğe girinceye kadar iş sözleşmesi hükmü olarak devam eder.

**Tarafların durumunda değişiklik**

**MADDE 37 –** (1) Toplu iş sözleşmesine taraf olan sendikanın tüzel
kişiliğinin sona ermesi, faaliyetinin durdurulması, işçi sendikasının
yetkiyi kaybetmesi ve toplu iş sözleşmesinin uygulandığı işyerlerinde
işverenin veya işyerinin girdiği işkolunun değişmesi toplu iş
sözleşmesini sona erdirmez.

11710

\(2) Toplu görüşmeye çağrı tarihinde bir işveren sendikasına üye bulunan
işveren, sendika üyeliğinin sona ermesi hâlinde sendikaya yapılmış olan
çağrı ile bağlı kalır.

\(3) Sözleşmenin imzalanması tarihinde taraf işveren sendikasının üyesi
olan işveren, sendikası ile ilişkisinin kesilmesi hâlinde yapılmış olan
sözleşme ile bağlı kalır.

**İşyerinin veya bir bölümünün devri**

**MADDE 38 –**(1) İşletme toplu iş sözleşmesi kapsamında olan ya da
toplu iş sözleşmesi bulunan bir işyeri veya işyerinin bir bölümünün
devrinde, devralan işverenin aynı işkoluna giren işyeri veya
işyerlerinde yürürlükte bir toplu iş sözleşmesi var ise; devralınan
işyeri veya işyerlerinde uygulanan toplu iş sözleşmesinden doğan hak ve
borçlar, iş sözleşmesi hükmü olarak devam eder. Devralan işverenin
işyeri ya da işyerlerinde uygulanan bir toplu iş sözleşmesi yok ise;
devralınan işyerinde yürürlükteki toplu iş sözleşmesinden doğan hak ve
borçlar, yeni bir toplu iş sözleşmesi yapılıncaya kadar toplu iş
sözleşmesi hükmü olarak devam eder.

\(2) Toplu iş sözleşmesi bulunmayan bir işyerinin işletme toplu iş
sözleşmesi tarafı olan bir işverence devralınması durumunda işyeri,
işletme toplu iş sözleşmesi kapsamına girer.

**Toplu iş sözleşmesinden yararlanma**

**MADDE 39 –** (1) Toplu iş sözleşmesinden taraf işçi sendikasının
üyeleri yararlanır.

\(2) Toplu iş sözleşmesinden, sözleşmenin imzalanması tarihinde taraf
sendikaya üye olanlar yürürlük tarihinden, imza tarihinden sonra üye
olanlar ise üyeliklerinin taraf işçi sendikasınca işverene bildirildiği
tarihten itibaren yararlanır.

\(3) Toplu iş sözleşmesinin imza tarihi ile yürürlük tarihi arasında iş
sözleşmesi sona eren üyeler de, iş sözleşmelerinin sona erdiği tarihe
kadar toplu iş sözleşmesinden yararlanır.

\(4) Toplu iş sözleşmesinin imzası sırasında taraf işçi sendikasına üye
olmayanlar, sonradan işyerine girip de üye olmayanlar veya imza
tarihinde taraf işçi sendikasına üye olup da ayrılanlar veya
çıkarılanların toplu iş sözleşmesinden yararlanabilmeleri, toplu iş
sözleşmesinin tarafı olan işçi sendikasına dayanışma aidatı ödemelerine
bağlıdır. Bunun için işçi sendikasının onayı aranmaz. Dayanışma aidatı
ödemek suretiyle toplu iş sözleşmesinden yararlanma, talep tarihinden
geçerlidir. İmza tarihinden önceki talepler imza tarihi itibarıyla hüküm
doğurur.

\(5) Dayanışma aidatının miktarı, üyelik aidatından fazla olmamak
kaydıyla sendika tüzüğünde belirlenir.

\(6) Faaliyeti durdurulmuş sendikalara dayanışma aidatı ödenmez.

\(7) Bu Kanun anlamında işveren vekilleri ile toplu iş sözleşmesi
görüşmelerine işvereni temsilen katılanlar, toplu iş sözleşmesinden
yararlanamaz.

\(8) Grev sonunda yapılan toplu iş sözleşmesinden, 65 inci maddeye göre
zorunlu olarak çalışanlar dışında işyerinde çalışmış olanlar aksine
hüküm bulunmadıkça yararlanamaz.

**Teşmil**

**MADDE 40 –**(1) Bakanlar Kurulu; teşmili yapılacak işyerinin kurulu
bulunduğu işkolunda en çok üyeye sahip sendikanın yapmış olduğu bir
toplu iş sözleşmesini, o işkolundaki işçi veya işveren sendikalarının
veya ilgili işverenlerden birinin ya da Çalışma ve Sosyal Güvenlik
Bakanının talebi üzerine, Yüksek Hakem Kurulunun görüşünü aldıktan sonra
tamamen veya kısmen ya da zorunlu değişiklikleri yaparak, o işkolunda
toplu iş sözleşmesi bulunmayan işyeri veya işyerlerine teşmil edebilir.
Yüksek Hakem Kurulu bu konudaki görüşünü on beş iş günü içinde bildirir.

11711

\(2) Teşmil kararında teşmilin gerekçesi açıklanır. Yürürlüğe gireceği
tarih de belirtilmek suretiyle teşmil kararı Resmî Gazete’de yayımlanır,
ancak yürürlük tarihi Resmî Gazete’de yayım tarihinden önceki bir tarih
olarak belirlenemez.

\(3) Teşmil edilen toplu iş sözleşmesinin sona ermesi ile teşmil kararı
da ortadan kalkar.

\(4) Bakanlar Kurulu teşmil kararını, gerekçesini de açıklayarak gerekli
gördüğünde yürürlükten kaldırabilir.

\(5) Toplu iş sözleşmesinin, tarafların hak ve borçlarını düzenleyen
hükümleri ile özel hakeme başvurma hakkındaki hükümleri teşmil edilemez.

\(6) Yetki için başvurulduktan sonra bu işlem tamamlanıncaya kadar veya
yetki belgesi alındıktan sonra yetki devam ettiği sürece, kapsama giren
işyerleri için teşmil kararı alınamaz.

\(7) Toplu iş sözleşmesinin teşmil edildiği işletme veya işyerinde her
zaman yetki için başvurulabilir ve yeni toplu iş sözleşmesinin
yapılmasıyla birlikte teşmil uygulaması kendiliğinden sona erer.

**SEKİZİNCİ BÖLÜM **

**Toplu İş Sözleşmesinin Yapılması**

**Yetki**

**MADDE 41 –** (1) Kurulu bulunduğu işkolunda çalışan işçilerin en az
yüzde üçünün üyesi bulunması şartıyla işçi sendikası, toplu iş
sözleşmesinin kapsamına girecek işyerinde başvuru tarihinde çalışan
işçilerin yarıdan fazlasının, işletmede ise yüzde kırkının kendi üyesi
bulunması hâlinde bu işyeri veya işletme için toplu iş sözleşmesi
yapmaya yetkilidir.

\(2) İşletme toplu iş sözleşmeleri için işyerleri bir bütün olarak
dikkate alınır ve yüzde kırk çoğunluk buna göre hesaplanır.

\(3) İşletmede birden çok sendikanın yüzde kırk veya fazla üyesinin
olması durumunda başvuru tarihinde en çok üyeye sahip sendika toplu iş
sözleşmesi yapmaya yetkilidir.

\(4) Bir işveren sendikası, üyesi işverenlere ait işyeri veya işyerleri,
sendika üyesi olmayan bir işveren ise kendi işyeri veya işyerleri için
toplu iş sözleşmesi yapmaya yetkilidir.

\(5) Bir işkolunda çalışan işçilerin yüzde üçünün tespitinde Bakanlıkça
her yıl ocak ve temmuz aylarında yayımlanan istatistikler esas alınır.
Bu istatistiklerde her bir işkolundaki toplam işçi sayısı ile
işkollarındaki sendikaların üye sayıları yer alır. Yayımlanan
istatistik, toplu iş sözleşmesi ve diğer işlemler için yeni istatistik
yayımlanıncaya kadar geçerlidir. Yetki belgesi almak üzere başvuran veya
yetki belgesi alan işçi sendikasının yetkisini daha sonra yayımlanacak
istatistikler etkilemez.

\(6) Yayımından itibaren on beş gün içinde itiraz edilmeyen istatistik
kesinleşir. İstatistiğin gerçeğe uymadığı gerekçesiyle bu süre içinde
Ankara İş Mahkemesine başvurulabilir. Mahkeme bu itirazı on beş gün
içinde sonuçlandırır. Mahkemece verilen karar, ilgililerce veya
Bakanlıkça temyiz edilebilir. Yargıtay temyiz talebini on beş gün içinde
kesin olarak karara bağlar.

\(7) Bakanlık, yetkili sendikanın belirlenmesinde ve istatistiklerin
düzenlenmesinde kendisine gönderilen üyelik ve üyelikten çekilme
bildirimleri ile Sosyal Güvenlik Kurumuna yapılan işçi bildirimlerini
esas alır.

11712

**Yetki tespiti için başvuru**

**MADDE 42 –** (1) Toplu iş sözleşmesi yapmak isteyen işçi sendikası
Bakanlığa başvurarak yetkili olduğunun tespitini ister. İşveren
sendikası veya sendika üyesi olmayan işveren de Bakanlığa başvurarak
yetkili işçi sendikasının tespitini isteyebilir.

\(2) Bakanlık, kayıtlarına göre başvuru tarihi itibarıyla bir işçi
sendikasının yetkili olduğunu tespit ettiğinde, başvuruyu, işyeri veya
işletmedeki işçi ve üye sayısını, o işkolunda kurulu işçi sendikaları
ile taraf olacak işveren sendikası veya sendika üyesi olmayan işverene
altı iş günü içinde bildirir.

\(3) İşçi sendikasının yetki şartlarına sahip olmadığının ya da işyerinde
yetki şartlarına sahip bir işçi sendikasının bulunmadığının tespiti
hâlinde, bu bilgiler sadece başvuruyu yapan tarafa bildirilir.

\(4) Sigortalılığın başlangıcı ile sona ermesine ilişkin bildirimlerden
yasal süresi içinde Sosyal Güvenlik Kurumuna yapılmayanlar, yetkili işçi
sendikasının tespitinde dikkate alınmaz.

\(5) Yetki tespiti ile ilgili usul ve esaslar Bakanlıkça çıkarılacak bir
yönetmelikle düzenlenir.

**Yetki itirazı**

**MADDE 43 –**(1) Kendilerine 42 nci madde uyarınca gönderilen tespit
yazısını alan işçi veya işveren sendikaları veya sendika üyesi olmayan
işveren; taraflardan birinin veya her ikisinin yetki şartlarına sahip
olmadığı veya kendisinin bu şartları taşıdığı yolundaki itirazını,
nedenlerini de göstererek yazının kendilerine tebliğ edildiği tarihten
itibaren altı iş günü içinde mahkemeye yapabilir.

\(2) İtiraz dilekçesi görevli makama kayıt ettirildikten sonra mahkemeye
verilir. Kurulu bulunduğu işkolunda çalışan işçilerin yüzde üçünden daha
az üyesi bulunan işçi sendikası, yetki itirazında bulunamaz.

\(3) İtiraz dilekçesinde veya ekinde somut delillerin yer almaması
hâlinde itiraz incelenmeksizin reddedilir. İşçi ve üye sayılarının
tespitinde maddi hata ve süreye ilişkin itirazları mahkeme altı iş günü
içinde duruşma yapmaksızın kesin olarak karara bağlar. Bunların
dışındaki itirazlar için mahkeme, duruşma yaparak karar verir ve karar
temyiz edildiği takdirde Yargıtay tarafından on beş gün içinde kesin
olarak karara bağlanır.

\(4) 42 nci maddenin üçüncü fıkrası uyarınca kendisine yetki şartlarına
sahip olmadığı bildirilen işçi sendikası, altı iş günü içinde yetkili
olup olmadığının tespiti için dava açabilir. Mahkeme açılan davayı o
işkolunda çalışan işçilerin en az yüzde üçünü üye kaydeden işçi
sendikaları ile işveren sendikası veya sendika üyesi olmayan işverene de
bildirir. Mahkeme davayı iki ay içinde sonuçlandırır.

\(5) İtiraz, karar kesinleşinceye kadar yetki işlemlerini durdurur.

**Yetki belgesi**

**MADDE 44 –** (1) Tespit yazısına süresi içinde itiraz edilmemişse
sürenin bitimini takip eden altı iş günü içinde; yapılan itiraz
reddedilmişse ya da kendisine yetki şartlarına sahip olmadığı bildirilen
sendikanın itirazı sonucunda yetki şartlarına sahip olduğunu tespit eden
kesinleşmiş mahkeme kararının tebliğ edildiği tarihten itibaren altı iş
günü içinde; ilgili sendikaya, Bakanlıkça bir yetki belgesi verilir.

11713

**Yetki belgesi bulunmaksızın yapılan toplu iş sözleşmesi**

**MADDE 45 –** (1) Yetki belgesi bulunmaksızın yapılan bir toplu iş
sözleşmesinde taraflardan birinin veya ikisinin yetki şartlarına sahip
olmadığı ve bu nedenle sözleşmenin hükümsüzlüğü, Bakanlıkça durumun
tespitinden itibaren kırk beş gün içinde, ilgililerce veya Bakanlıkça
mahkemede dava yolu ile ileri sürülebilir.

\(2) Talep hâlinde mahkeme, toplu iş sözleşmesinin uygulanmasını dava
sonuna kadar durdurabilir.

**Toplu görüşmeye çağrı**

**MADDE 46 –** (1) Taraflardan biri, yetki belgesinin alındığı tarihten
itibaren on beş gün içinde karşı tarafı toplu görüşmeye çağırır. Çağrı
tarihi, çağrıyı yapan tarafça derhâl görevli makama bildirilir.

\(2) Bu süre içerisinde çağrı yapılmazsa, yetki belgesinin hükmü kalmaz.

\(3) Çağrıyı yapan taraf, toplu görüşmede ileri süreceği tekliflerin
bütününü çağrı süresi içinde karşı tarafa vermek zorundadır. Ancak,
tarafların toplu görüşme gereği ileri sürecekleri tekliflerde değişiklik
yapma hakları saklıdır.

**Toplu görüşmenin başlaması ve süresi**

**MADDE 47 –** (1) Çağrının karşı tarafa tebliğ edildiği tarihten
itibaren altı iş günü içinde taraflar toplu görüşmenin yer, gün ve
saatini aralarında anlaşarak belirler ve bunu görevli makama yazı ile
bildirir. Anlaşmaya varılamazsa, taraflardan birinin başvurusu üzerine,
yapılacak ilk toplantının yeri, günü ve saati görevli makamca derhâl
belirlenir ve taraflara bildirilir.

\(2) İşçi sendikası, çağrı tarihinden itibaren otuz gün içinde yapılacak
olan ilk toplantıya gelmez veya aynı süre içinde toplu görüşmeye
başlamazsa yetkisi düşer.

\(3) Toplu görüşmenin süresi, ilk toplantı tarihinden itibaren altmış
gündür.

**Toplu iş sözleşmesinin imzalanması, tevdi edilmesi ve işyerinde
ilanı**

**MADDE 48 –** (1) Toplu görüşmenin sonunda bir anlaşmaya varılırsa dört
nüsha olarak düzenlenecek olan toplu iş sözleşmesi, taraf
temsilcilerince imzalanır ve iki nüshası altı iş günü içinde çağrıyı
yapan tarafça görevli makama tevdi edilir. Görevli makam sözleşmenin bir
nüshasını Bakanlığa gönderir.

\(2) İşveren, bir toplu iş sözleşmesi veya toplu iş sözleşmesi hükmündeki
özel hakem veya Yüksek Hakem Kurulu kararı ile toplu hak
uyuşmazlıklarında verilmiş mahkeme veya özel hakem kararlarını, işyeri
veya işyerlerinde işçiler tarafından görülebilecek yerlere asmakla
yükümlüdür.

**DOKUZUNCU BÖLÜM**

**Toplu İş Uyuşmazlıklarının Çözümü**

**Uyuşmazlığın tespiti**

**MADDE 49 –** (1) Toplu görüşme için kararlaştırılan ilk toplantıya
taraflardan biri gelmez veya geldiği hâlde görüşmeye başlamazsa, toplu
görüşmeye başladıktan sonra toplantıya devam etmezse veya taraflar toplu
görüşme süresi içerisinde anlaşamadıklarını bir tutanakla tespit
ederlerse ya da toplu görüşme süresi anlaşma olmaksızın sona ererse,
taraflardan biri uyuşmazlığı altı iş günü içinde görevli makama
bildirir. Aksi takdirde işçi sendikasının yetkisi düşer.

11714

**Arabuluculuk**

**MADDE 50 –** (1) Uyuşmazlık yazısını alan görevli makam altı iş günü
içinde taraflardan en az birinin katılımı ile veya katılım olmazsa
resen, resmî listede bir arabulucu görevlendirir. Tarafların resmî
arabulucu listesindeki bir arabulucu ismi üzerinde anlaşma sağlamaları
hâlinde, belirlenen kişi görevli makam tarafından o uyuşmazlıkta
arabulucu olarak görevlendirilir.

\(2) Arabulucu, tarafların anlaşmaya varması için her türlü çabayı harcar
ve ilgililere önerilerde bulunur.

\(3) Arabulucunun görevi kendisine yapılacak bildirimden itibaren on beş
gün sürer. Bu süre tarafların anlaşması ile en çok altı iş günü
uzatılabilir ve görevli makama bildirilir.

\(4) Arabulucu, tarafların anlaşmasını sağlarsa 48 inci madde hükümleri
uygulanır.

\(5) Arabuluculuk süresinin sonunda anlaşma sağlanamamışsa, arabulucu üç
iş günü içinde uyuşmazlığı belirleyen bir tutanak düzenler ve
uyuşmazlığın sona erdirilmesi için gerekli gördüğü önerileri de
ekleyerek görevli makama tevdi eder. Görevli makam, tutanağı en geç üç
iş günü içinde taraflara tebliğ eder.

\(6) Taraflar ve diğer bütün ilgililer, arabulucunun anlaşmazlık konusu
ile ilgili istediği her türlü bilgi ve belgeyi vermekle yükümlüdür.

\(7) Görevli makam, uyuşmazlığın kapsamını ve niteliğini de dikkate
alarak arabulucuya ödenmesi gereken ücreti yönetmelikte belirtilen alt
ve üst sınırlar içerisinde belirler.

**Yüksek Hakem Kuruluna başvurma**

**MADDE 51 –**(1) Grev oylaması sonucunda grev yapılmaması yönündeki
kararın kesinleşmesinden itibaren altı iş günü içinde işçi sendikası;
grev ve lokavtın yasak olduğu uyuşmazlıklarda 50 nci maddenin beşinci
fıkrasında belirtilen tutanağın tebliğinden ya da erteleme süresinin
uyuşmazlıkla sonuçlanması hâlinde sürenin bitiminden itibaren
taraflardan biri altı iş günü içinde Yüksek Hakem Kuruluna başvurabilir.
Aksi takdirde işçi sendikasının yetkisi düşer.

\(2) Yüksek Hakem Kurulu kararları kesindir ve toplu iş sözleşmesi
hükmündedir.

**Özel hakeme başvurma**

**MADDE 52 –** (1) Taraflar, anlaşarak toplu hak veya çıkar
uyuşmazlıklarının her safhasında özel hakeme başvurabilir.

\(2) Toplu iş sözleşmesine, taraflardan birinin başvurması üzerine özel
hakeme gidileceğine dair hükümler konulabilir. Toplu iş sözleşmesinde
aksine hüküm yoksa 12/1/2011 tarihli ve 6100 sayılı Hukuk Muhakemeleri
Kanununun özel hakeme ilişkin hükümleri uygulanır. Toplu hak
uyuşmazlıklarında özel hakem kararları genel hükümlere tabidir.

\(3) Toplu çıkar uyuşmazlıklarında taraflar özel hakeme başvurma
hususunda yazılı olarak anlaşma yaparlarsa, bundan sonra arabuluculuk,
grev ve lokavt, kanuni hakemlik hükümleri uygulanmaz. Toplu çıkar
uyuşmazlıklarında özel hakem kararları toplu iş sözleşmesi hükmündedir.

\(4) Uyuşmazlığın her safhasında taraflar anlaşarak özel hakem olarak
Yüksek Hakem Kurulunu da seçebilir.

11715

**Yorum davası ve eda davasında faiz**

**MADDE 53 –** (1) Uygulanmakta olan bir toplu iş sözleşmesinin
yorumundan doğan uyuşmazlıklarda sözleşmenin taraflarınca dava
açılabilir. Mahkeme en geç iki ay içinde karar verir. Kararın temyiz
edilmesi hâlinde Yargıtay uyuşmazlığı iki ay içinde kesin olarak karara
bağlar.

\(2) Toplu iş sözleşmesine dayanan eda davalarında, temerrüt tarihinden
itibaren işletme kredilerine uygulanan en yüksek faiz oranı uygulanır.

**ONUNCU BÖLÜM**

**Yüksek Hakem Kurulunun Kuruluşu ve Çalışma Esasları**

**Kuruluşu**

**MADDE 54 –** (1) Yüksek Hakem Kurulu, Yargıtayın bu Kanundan doğan
uyuşmazlıklara bakmakla görevli dairelerinin başkanlarından en kıdemli
olanının başkanlığında;

a\) Bakanlar Kurulunca, bakanlıklar bünyesi dışında, işçi veya işveren
kuruluşları ile hiçbir şekilde bağlantısı bulunmayan ve siyasi parti
organlarında görevli olmayan, ekonomi, işletme, sosyal politika veya iş
hukuku konularında bilgi ve tecrübe sahibi olanlar arasından seçilecek
bir üye,

b\) Üniversitelerin iş ve sosyal güvenlik hukuku anabilim dalı öğretim
üyeleri arasından Yükseköğretim Kurulunca seçilecek bir üye,

c\) Bakanlık Çalışma Genel Müdürü,

ç) İşçi sendikaları konfederasyonlarından kendisine mensup işçi sayısı
en yüksek olan konfederasyonca seçilecek iki üye,

d\) İşverenler adına en çok işveren mensubu olan işveren sendikaları
konfederasyonunca biri kamu işverenlerinden olmak üzere seçilecek iki
üyeden,

oluşur. Ancak uyuşmazlık konusunun tarafı olan sendikanın bağlı
bulunduğu işçi konfederasyonunun farklı olması hâlinde, bağlı bulunduğu
konfederasyonun seçeceği bir üye, uyuşmazlık konusunun tarafı olan
sendikanın bağlı bulunduğu bir başka işveren sendikaları konfederasyonu
bulunması hâlinde de sendikanın bağlı bulunduğu konfederasyonun seçeceği
bir üye, ikinci üyenin yerine Kurul üyesi olarak toplantıya katılır.

\(2) Seçimle gelen üyeler, iki yıl için seçilir ve yeniden seçilmeleri
mümkündür. İşçi ve işverenler adına seçilecek üyelerde 6 ncı maddedeki
kurucular için öngörülen şartlar aranır.

\(3) Seçimle gelen her bir üye için aynı şekilde ikişer yedek üye
seçilir. Kurul Başkanlığı için birinci ve ikinci yedekler, Yargıtay
Hukuk Genel Kurulunca hukuk daireleri başkanları arasından seçilir.
Yüksek Hakem Kuruluna katılacak üyelerin seçilmesi, her seçim döneminden
üç ay önce Bakanlıkça ilgili makam ve kuruluşlardan istenir.

**Yönetim yapısı**

**MADDE 55 –** (1) Yüksek Hakem Kurulunun yazışma ve uzmanlık
hizmetlerini yürütmek üzere Yüksek Hakem Kurulu Başkanlığına bağlı
olarak bir genel sekreterlik kurulur. Genel sekreter başkanın teklifi
üzerine genel usullere göre atanır.

\(2) Yüksek Hakem Kurulunun talebi üzerine Başbakanlıkça yeteri kadar
raportör ve uzman atanır veya görevlendirilir. Ancak, işçi veya işveren
kuruluşlarında çalışmakta olanlar, raportör veya uzman olarak
görevlendirilemez.

11716

**Çalışma esasları**

**MADDE 56 –** (1) Yüksek Hakem Kurulu başvuru dilekçesinin alındığı
günden başlayarak altı iş günü içinde başkan ve en az beş üyenin
katılımı ile toplanır. Mazeretli veya izinli olan asıl başkan veya
üyenin yerini aynı gruptan yedek başkan veya yedek üyelerden biri alır.

\(2) Yüksek Hakem Kurulu, uyuşmazlığı dosya üzerinde inceler. Gerekli
görüldüğü durumlarda taraflar ve ilgililerden uyuşmazlıkla ilgili her
türlü bilgi ve belgeyi isteyebilir. Taraflar ve diğer bütün ilgililer,
Yüksek Hakem Kurulunun istediği bilgi ve belgeyi vermekle yükümlüdür.
Yüksek Hakem Kurulu, görüşlerini öğrenmek istediği kişileri çağırıp
dinler veya bunların görüşlerini yazı ile bildirmelerini ister. Bunlar
hakkında 6100 sayılı Kanunun tanıklara ve bilirkişilere ilişkin
hükümleri uygulanır. Taraflar da, bilgilendirmek amacıyla Kurulda
dinlenmelerini isteyebilir, bilgi ve belge sunabilir.

\(3) Yüksek Hakem Kurulu toplantıya katılanların çoğunluğu ile karar
verir. Oyların eşitliği hâlinde başkanın bulunduğu taraf çoğunluğu
sağlar.

\(4) Bu madde gereğince yapılacak ödemeleri karşılamak üzere gerekli
ödenek Bakanlık bütçesine konulur.

**Hakeme ve arabulucuya başvurma yönetmeliği**

**MADDE 57 –** (1) Yüksek Hakem Kurulunun çalışma usul ve esasları;
Yüksek Hakem Kurulunun başkan ve üyeleri ile bu Kurulda
görevlendirilecek uzman ve raportörlere ödenecek tazminatlar; bilirkişi
ve tanıklara verilecek ücretler ve toplu çıkar uyuşmazlıklarında özel
hakem incelemesinde uygulanacak usul hükümleri; arabulucuların
nitelikleri, seçimi, ücretleri ve görevlendirilmeleri Maliye
Bakanlığının görüşü alınarak Bakanlıkça çıkarılacak bir yönetmelikle
düzenlenir.

**ON BİRİNCİ BÖLÜM**

**Grev ve Lokavt**

**Grevin tanımı**

**MADDE 58 –** (1) İşçilerin, topluca çalışmamak suretiyle işyerinde
faaliyeti durdurmak veya işin niteliğine göre önemli ölçüde aksatmak
amacıyla, aralarında anlaşarak veya bir kuruluşun aynı amaçla topluca
çalışmamaları için verdiği karara uyarak işi bırakmalarına grev denir.

\(2) Toplu iş sözleşmesinin yapılması sırasında uyuşmazlık çıkması
hâlinde, işçilerin ekonomik ve sosyal durumları ile çalışma şartlarını
korumak veya geliştirmek amacıyla, bu Kanun hükümlerine uygun olarak
yapılan greve kanuni grev denir.

\(3) Kanuni grev için aranan şartlar gerçekleşmeden yapılan grev kanun
dışıdır.

**Lokavtın tanımı**

**MADDE 59 –** (1) İşyerinde faaliyetin tamamen durmasına neden olacak
tarzda, işveren veya işveren vekili tarafından kendi kararıyla veya bir
kuruluşun verdiği karara uyarak, işçilerin topluca işten
uzaklaştırılmasına lokavt denir.

\(2) Toplu iş sözleşmesinin yapılması sırasında uyuşmazlık çıkması ve
işçi sendikası tarafından grev kararı alınması hâlinde bu Kanun
hükümlerine uygun olarak yapılan lokavta kanuni lokavt denir.

\(3) Kanuni lokavt için aranan şartlar gerçekleşmeden yapılan lokavt
kanun dışıdır.

11717

**Kanuni grev ve lokavt kararının alınması ve uygulamaya konulması**

**MADDE 60 –** (1) Grev kararı, 50 nci maddenin beşinci fıkrasında
belirtilen uyuşmazlık tutanağının tebliği tarihinden itibaren altmış gün
içinde alınabilir ve bu süre içerisinde altı iş günü önceden karşı
tarafa bildirilecek tarihte uygulamaya konulabilir. Bu süre içerisinde,
grev kararının alınmaması veya uygulanacağı tarihin karşı tarafa
bildirilmemesi hâlinde toplu iş sözleşmesi yapma yetkisi düşer.

\(2) Uyuşmazlığın tarafı olan işveren sendikası veya sendika üyesi
olmayan işveren, grev kararının kendisine tebliğinden itibaren altmış
gün içinde lokavt kararı alabilir ve bu süre içerisinde altı iş günü
önceden karşı tarafa bildirilecek tarihte uygulamaya koyabilir.

\(3) Grev ve lokavt kararları, kararı alan tarafça işyeri veya
işyerlerinde derhâl ilan edilir.

\(4) Bildirilen tarihte başlamayan grev hakkı veya lokavt düşer. Süresi
içinde grev kararı uygulamaya konulmamışsa ve alınmış bir lokavt kararı
da yoksa veya lokavt da süresi içinde uygulamaya konulmamışsa yetki
belgesinin hükmü kalmaz.

\(5) Grev ve lokavt kararlarının uygulanacağı tarih, kararı alan tarafça
karşı tarafa tebliğ edilmek üzere notere ve bir örneği de görevli makama
tevdi edilir. Uygulama tarihi, kararı alan tarafça ayrıca işyeri veya
işyerlerinde derhâl ilan edilir.

\(6) Grup toplu iş sözleşmesine ilişkin uyuşmazlıklarda grev kararı,
uyuşmazlığın kapsamındaki işyerlerinin bir kısmı için alınmış olsa dahi
lokavt kararı uyuşmazlığın kapsamındaki başka işyerleri için de
alınabilir.

\(7) Kanuni grev kararı alınan bir uyuşmazlıkta Çalışma ve Sosyal
Güvenlik Bakanı uyuşmazlığın çözümü için bizzat arabuluculuk
yapabileceği gibi bir kişiyi de arabulucu olarak görevlendirebilir.

**Grev oylaması**

**MADDE 61 –** (1) Grev kararının işyerinde ilan edildiği tarihte o
işyerinde çalışan işçilerin en az dörtte birinin ilan tarihinden
itibaren altı iş günü içinde işyerinin bağlı bulunduğu görevli makama
yazılı başvurusu üzerine, görevli makamca talebin yapılmasından
başlayarak altı iş günü içinde grev oylaması yapılır.

\(2) Oylamaya ilişkin itirazlar, oylama gününden başlayarak üç iş günü
içinde mahkemeye yapılır. İtiraz, mahkemece üç iş günü içinde kesin
olarak karara bağlanır.

\(3) Oylamada grev ilanının yapıldığı tarihte işyerinde çalışan
işçilerden oylamaya katılanların salt çoğunluğu grevin yapılmaması
yönünde karar verirse, bu uyuşmazlıkta alınan grev kararı uygulanamaz.
Bu durumda 60 ıncı maddenin birinci fıkrasında belirtilen sürenin sonuna
kadar anlaşma sağlanamazsa veya 51 inci maddenin birinci fıkrasında
belirtilen süre içerisinde işçi sendikası Yüksek Hakem Kuruluna
başvurmazsa yetki belgesinin hükmü kalmaz.

\(4) İşletme toplu iş sözleşmesi yapılmasına ilişkin uyuşmazlıkta grev
oylaması talebi, işletmenin her bir işyerinin bağlı bulunduğu görevli
makama yapılır. Grev oylaması isteyen işçilerin sayısının yeterli orana
ulaşıp ulaşmadığının tespiti ile grev oylamasının sonuçları işletme
merkezinin bağlı bulunduğu görevli makamda toplanır ve toplu sonuç orada
belirlenir.

\(5) Grup toplu iş sözleşmesi yapılmasına ilişkin uyuşmazlıkta grev
oylaması talebi, grubun her bir işyerinin bağlı bulunduğu görevli makama
yapılır. Grev oylaması isteyen işçilerin sayısının yeterli orana ulaşıp
ulaşmadığının tespiti ile grev oylamasının sonuçları her işyeri için
ayrıca belirlenir.

11718

\(6) Grev oylamasının usul ve esasları Bakanlıkça çıkarılacak bir
yönetmelikle düzenlenir.

**Grev ve lokavt yasakları**

**MADDE 62 –**(1) Can ve mal kurtarma işlerinde; cenaze işlerinde ve
mezarlıklarda; şehir şebeke suyu, elektrik, doğal gaz, petrol üretimi,
tasfiyesi ve dağıtımı ile nafta veya doğalgazdan başlayan petrokimya
işlerinde; bankacılık hizmetlerinde; Millî Savunma Bakanlığı ile
Jandarma Genel Komutanlığı ve Sahil Güvenlik Komutanlığınca doğrudan
işletilen işyerlerinde; kamu kuruluşlarınca yürütülen itfaiye ve şehir
içi toplu taşıma hizmetlerinde ve hastanelerde grev ve lokavt yapılamaz.

\(2) Bakanlar Kurulu, genel hayatı önemli ölçüde etkileyen doğa
olaylarının gerçekleştiği yerlerde bu durumun devamı süresince
yürürlükte kalmak kaydıyla gerekli gördüğü işyerlerinde grev ve lokavtı
yasaklayabilir. Yasağın kalkmasından itibaren altmış gün içinde altı iş
günü önce karşı tarafa bildirilmek kaydıyla grev ve lokavt uygulamasına
devam edilir.

\(3) Başladığı yolculuğu yurt içindeki varış yerlerinde bitirmemiş deniz,
hava, demir ve kara ulaştırma araçlarında grev ve lokavt yapılamaz.

**Grev ve lokavtın ertelenmesi**

**MADDE 63 –** (1) Karar verilmiş veya başlanmış olan kanuni bir grev
veya lokavt genel sağlığı veya millî güvenliği bozucu nitelikte ise
Bakanlar Kurulu bu uyuşmazlıkta grev ve lokavtı altmış gün süre ile
erteleyebilir. Erteleme süresi, kararın yayımı tarihinde başlar.

\(2) Erteleme kararının yürürlüğe girmesi üzerine, 60 ıncı maddenin
yedinci fıkrasına göre belirlenen arabulucu, uyuşmazlığın çözümü için
erteleme süresince her türlü çabayı gösterir. Erteleme süresi içerisinde
taraflar aralarında anlaşarak uyuşmazlığı özel hakeme de götürebilir.

\(3) Erteleme süresinin sonunda anlaşma sağlanamazsa, altı iş günü içinde
taraflardan birinin başvurusu üzerine uyuşmazlık Yüksek Hakem Kurulunca
çözülür. Aksi takdirde işçi sendikasının yetkisi düşer.

**Grev ve lokavtın uygulanması**

**MADDE 64 –** (1) İşçiler greve katılıp katılmamakta serbesttir. Greve
katılan işçiler ile lokavta maruz kalan işçiler işyerinden ayrılmak
zorundadır. Greve katılmayan veya katılmaktan vazgeçenlerin işyerinde
çalışmaları hiçbir şekilde engellenemez. Ancak, işveren bu işçileri
çalıştırıp çalıştırmamakta serbesttir.

\(2) Greve katılan veya lokavta maruz kalan işçilerin işyerine giriş
çıkışı engellemeleri yasaktır.

\(3) Grev başlamadan önce üretilen ürünlerin satılmasına ve işyeri dışına
çıkarılmasına engel olunamaz.

\(4) Greve katılmayıp çalışan işçilerin ürettiği ürünlerin satılmasına ve
işyeri dışına çıkarılmasına, işyeri için gerekli maddelerin, araç ve
gereçlerin işyerine sokulmasına engel olunamaz. Bu fıkraya göre işlerin
görülmesinde 68 inci madde hükümleri uygulanır.

\(5) Grev esnasında greve karar veren sendikanın kusurlu hareketi sonucu
grev uygulanan işyerinde neden olunan maddi zarardan sendika sorumludur.
Yetkili işçi sendikasının kararı olmadan işçi ya da yöneticilerin
bireysel eylemlerinden kaynaklanan zararlardan kusuru olan yönetici ya
da işçi sorumludur.

11719

**Kanuni grev ve lokavta katılamayacak işçiler**

**MADDE 65 –**(1) Hiçbir surette üretim veya satışa yönelik olmamak
kaydıyla niteliği bakımından sürekli olmasında teknik zorunluluk bulunan
işlerde faaliyetin devamlılığını veya işyeri güvenliğini, makine ve
demirbaş eşyalarının, gereçlerinin, hammadde, yarı mamul ve mamul
maddelerin bozulmamasını ya da hayvan ve bitkilerin korunmasını
sağlayacak sayıda işçi, kanuni grev ve lokavt sırasında çalışmak,
işveren de bunları çalıştırmak zorundadır.

\(2) Grev ve lokavt dışında kalacak işçilerin niteliği, sayısı ve
yedekleri, işveren veya işveren vekili tarafından toplu görüşmenin
başlamasından itibaren altı iş günü içinde işyerinde yazı ile ilan
edilir ve bu ilanın bir örneği taraf işçi sendikasına tebliğ edilir. Bu
tebliğden itibaren altı iş günü içinde işçi sendikası mahkemeye itirazda
bulunmazsa ilan hükümleri kesinleşir. İtiraz hâlinde mahkeme altı iş
günü içinde kesin olarak karar verir.

\(3) Grev ve lokavta katılamayacak işçiler her ne sebeple olursa olsun
kanuni süre içinde tespit edilmemiş ise işveren veya işçi sendikası
çalışacak işçi sayısının tespitini süre geçtikten sonra da görevli
makamdan isteyebilir. Görevli makam bu tespiti en kısa zamanda yaparak
taraflara tebliğ eder. Gerekli hâllerde görevli makam resen tespitte
bulunabilir. Görevli makamın tespitine karşı, taraflardan her biri
mahkemeye altı iş günü içinde itiraz edebilir. Mahkeme altı iş günü
içinde kesin olarak karar verir.

\(4) Grev ve lokavtın uygulanacağı dönemde hangi işçilerin işyerinde
çalışmaya devam edecekleri görevli makamca grev ve lokavt kararının
bildirilmesinden itibaren üç iş günü içinde resen tespit edilerek ilgili
işverene ve işçilere yazı ile bildirilir. O işyerinde çalışan ve toplu
görüşmede taraf olan işçi sendikası ve şubesinin yöneticileri bu hükme
tabi tutulamaz.

\(5) İşveren, grev ve lokavta katılamayacak işçilerden herhangi bir
nedenle çalışmayanların yerine görevli makamın yazılı izni ile yeni işçi
alabilir.

**Grev hakkının ve lokavtın güvencesi**

**MADDE 66 –** (1) Toplu iş sözleşmelerine ve iş sözleşmelerine, grev
hakkı veya lokavttan vazgeçilmesine veya bunların kısıtlanmasına dair
konulacak hükümler geçersizdir.

\(2) Kanuni bir grev kararının alınmasına katılma, teşvik etme, greve
katılma veya greve katılmaya teşvik etme nedeniyle bir işçinin iş
sözleşmesi feshedilemez.

\(3) Grev ve lokavt süresince işçiler, sigorta yardımlarından 31/5/2006
tarihli ve 5510 sayılı Sosyal Sigortalar ve Genel Sağlık Sigortası
Kanununun ilgili hükümlerine göre yararlanır.

**Kanuni grev ve lokavtın iş sözleşmelerine etkisi**

**MADDE 67 –** (1) Kanuni greve katılan, greve katılmayan veya
katılmaktan vazgeçip de grev nedeniyle çalıştırılamayan ve kanuni
lokavta maruz kalan işçilerin iş sözleşmeleri grev ve lokavt süresince
askıda kalır.

\(2) İşveren, grev ve lokavt nedeniyle iş sözleşmeleri askıda kalan
işçilerin grev veya lokavtın başlamasından önce işleyen ücretlerini ve
eklerini olağan ödeme gününde ödemek zorundadır. Ödemeyi yapacak
personel de bunun için çalışmakla yükümlüdür. Aksi hâlde 65 inci
maddenin beşinci fıkrası hükmü uygulanır.

\(3) Grev ve lokavt süresince iş sözleşmeleri askıda kalan işçilere bu
dönem için işverence ücret ve sosyal yardımlar ödenemez, bu süre kıdem
tazminatı hesabında dikkate alınmaz. Toplu iş sözleşmelerine ve iş
sözleşmelerine bunların aksine hüküm konulamaz.

11720

**İşçi alma ve başka işe girme yasağı**

**MADDE 68 –** (1) İşveren, kanuni bir grev veya lokavt süresince, 67
nci madde hükmü gereğince iş sözleşmeleri askıda kalan işçilerin yerine,
sürekli ya da geçici olarak başka işçi alamaz veya başkalarını
çalıştıramaz. Ancak greve katılamayacak ve lokavta maruz bırakılamayacak
işçilerden, ölen, kendi isteği ile ayrılan veya iş sözleşmesi işveren
tarafından haklı nedenle feshedilenlerin yerine yeni işçi alınabilir.
İşverenin bu yasağa aykırı hareketi, taraf sendikanın yazılı başvurusu
hâlinde görevli makamca denetlenir.

\(2) Greve katılmayan veya katılmaktan vazgeçen işçiler, ancak kendi
işlerinde çalıştırılabilir. Bu işçilere, greve katılan işçilerin işleri
yaptırılamaz.

\(3) Kanuni bir grev ve lokavt dolayısıyla iş sözleşmeleri askıda kalan
işçiler, grev veya lokavt süresince başka bir işverenin yanında
çalışamaz. Aksi hâlde işçinin iş sözleşmesi işverence haklı nedenle
feshedilebilir. Ancak kısmi süreli iş sözleşmesi ile çalışan işçiler,
kanuni haftalık çalışma süresini tamamlayacak süreyi aşmamak üzere başka
bir işverenin işyerinde çalışabilir.

**Kanuni grev ve lokavtın konut haklarına etkisi**

**MADDE 69 –** (1) İşveren, kanuni bir grev veya lokavt süresince greve
katılan veya lokavta uğrayan işçilerin oturdukları ve kendisi tarafından
sağlanmış olan konutlardan çıkmalarını isteyemez.

\(2) İşveren, bu konutlarda oturan işçilerden, grev ve lokavt süresi
içinde konutların onarımı, su, gaz, aydınlatma ve ısıtma giderleri ile
rayiç kirayı talep edebilir.

\(3) İşveren, konutların su, gaz, aydınlatma ve ısıtma hizmetlerini,
kanuni grev ve lokavt süresince kısıntıya uğratamaz. Ancak bu
hizmetlerin kanuni grev ve lokavt yüzünden kısıntıya uğramış olanlarının
devamı, işçiler tarafından istenemez.

**Kanun dışı grev ve lokavtın sonuçları**

**MADDE 70 –** (1) Kanun dışı grev yapılması hâlinde işveren, grevin
yapılması kararına katılan, grevin yapılmasını teşvik eden, greve
katılan veya katılmaya ya da devama teşvik eden işçilerin iş
sözleşmelerini haklı nedenle feshedebilir.

\(2) Kanun dışı bir grev yapılması hâlinde bu grev nedeniyle işverenin
uğradığı zararlar, greve karar veren işçi kuruluşu veya kanun dışı grev
herhangi bir işçi kuruluşunca kararlaştırılmaksızın yapılmışsa, bu greve
katılan işçiler tarafından karşılanır.

\(3) Kanun dışı lokavt yapılması hâlinde işçiler iş sözleşmelerini haklı
nedenle feshedebilir. İşveren, bu işçilerin lokavt süresine ilişkin iş
sözleşmesinden doğan bütün haklarını bir iş karşılığı olmaksızın ödemek
ve uğradıkları zararları tazmin etmekle yükümlüdür.

**Tespit davası**

**MADDE 71 –** (1) Taraflardan her biri, karar verilen veya uygulanmakta
olan bir grev veya lokavtın kanun dışı olup olmadığının tespitini
mahkemeden her zaman talep edebilir. Mahkeme bir ay içinde karar verir.
Kararın temyizi hâlinde, Yargıtay bir ay içinde kesin olarak karara
bağlar. Verilecek karar, tarafları, işçi ve işveren sendikasının
üyelerini bağlar ve ceza davaları için kesin delil teşkil eder.

\(2) Hâkim tedbir olarak dava konusu grev veya lokavtın durdurulmasına
karar verebilir.

11721

**Grev hakkının ve lokavtın kötüye kullanılması**

**MADDE 72 –** (1) Taraflardan birinin veya Çalışma ve Sosyal Güvenlik
Bakanının başvurusu üzerine mahkemece, grev hakkı veya lokavtın iyi
niyet kurallarına aykırı tarzda toplum zararına veya millî servete zarar
verecek şekilde kullanıldığının tespit edilmesi hâlinde, uygulanmakta
olan grev veya lokavtın durdurulmasına karar verilir.

\(2) Kanuni bir lokavtın işyerini temelli olarak kapalı tutmak amacıyla
yapıldığı kesinleşmiş mahkeme kararıyla belirlenirse, mahkeme kararının
lokavt yapmış işverene veya işveren sendikasına bildirilmesi ile
birlikte lokavt durdurulur. Mahkeme kararına rağmen lokavtın uygulanmaya
devam edilmesi, işçilere 70 inci madde hükümlerinden yararlanma hakkı
verir.

**Grev ve lokavt gözcüleri**

**MADDE 73 –** (1) İşyerinde grev ilan etmiş olan işçi sendikası, kanuni
bir grev kararına uyulmasını sağlamak için güç kullanmaksızın ve
tehditte bulunmaksızın kendi üyelerinin grev kararına uyup uymadıklarını
denetlemek amacıyla, işyerinin giriş ve çıkış yerlerine, kendi üyeleri
arasından en çok dörder grev gözcüsü koyabilir.

\(2) Grev gözcüleri, işyerine giriş ve çıkışlara engel olamaz, giren ve
çıkanları kontrol amacıyla dahi durduramaz.

\(3) İşyerinde lokavt ilan etmiş olan işveren sendikası, kanuni bir
lokavt kararına uyulmasını sağlamak için güç kullanmaksızın ve tehditte
bulunmaksızın kendi üyelerinin lokavt kararına uyup uymadıklarını
denetlemek amacıyla lokavtın kapsamına giren işyerlerine gözcüler
gönderebilir.

**Grev ve lokavt hâlinde mülkî amirin yetkileri**

**MADDE 74 –** (1) Mahallin en büyük mülkî amirleri halkın günlük yaşamı
için zorunlu olan ve aksaması muhtemel hizmet ve ihtiyaçları
karşılayacak, işyerinde faaliyetin devamlılığını sağlayacak tedbirleri
alır.

\(2) Grev ve lokavtın uygulanması sırasında mahallin en büyük mülkî
amirinin kamu düzenine ilişkin alacağı tedbirler, kanuni bir grev veya
lokavtın uygulanmasını engelleyici nitelik taşıyamaz.

**Grev ve lokavtı sona erdirme kararı**

**MADDE 75 –** (1) Kanuni bir grev veya lokavtı sona erdirme kararı,
kararı alan tarafça ertesi iş günü sonuna kadar yazı ile karşı tarafa ve
görevli makama bildirilir.

\(2) Grevin veya lokavtın sona erdiği, görevli makam tarafından işyerinde
ilan edilir. Kanuni grev ve lokavt, ilanın yapılması ile sona erer.

\(3) Grevin uygulanmasına son verilmesi lokavtın, lokavtın uygulanmasına
son verilmesi grevin kaldırılmasını gerektirmez.

\(4) Grevi uygulayan işçi sendikasının herhangi bir nedenle kapatılması,
feshedilmesi veya infisah etmesi hâllerinde grev ve alınmış bir karar
varsa lokavt kendiliğinden sona erer ve yetki belgesi hükümsüz olur.

\(5) Lokavtı uygulayan işveren sendikasının herhangi bir nedenle
kapatılması, feshedilmesi veya infisah etmesi hâllerinde lokavt
kendiliğinden sona erer.

11722

\(6) Grevi uygulayan sendikanın, yetki tespiti için başvurduğu tarihte
işyerindeki üyesi işçilerin dörtte üçünün sendika üyeliğinden
ayrıldıklarının tespiti hâlinde, ilgililerden biri grevin sona
erdirilmesi için mahkemeye başvurabilir. Mahkemece belirlenecek tarihte
grevin sona ereceği ikinci fıkradaki usule göre ilan edilir.

**ON İKİNCİ BÖLÜM**

**Çeşitli ve Son Hükümler**

**Sendikanın faaliyetinin durdurulması**

**MADDE 76 –** (1) Sendikanın faaliyetinin durdurulması hâlinde, yedinci
ila on ikinci bölümlerde belirtilen işlemler ve uygulamalar, durdurma
kararıyla birlikte askıya alınır. Bu işlemler ve uygulamalar, sendikanın
faaliyete geçmesi ile kaldığı yerden devam eder.

**Tutanaklar ve sicil**

**MADDE 77 –** (1) Çalışma ve İş Kurumu İl Müdürlüğü bu Kanun gereğince
kendisine tevdi edilen tutanak ve yazıları aldığı tarihten başlayarak üç
iş günü içinde Bakanlığa gönderir. Bir nüshasını da dosyasında saklar.

\(2) Bakanlık, toplu iş sözleşmeleri için bir sicil tutar. Toplu iş
sözleşmesinin metni üzerinde anlaşmazlık çıktığı takdirde, Bakanlıkça
sicile kaydedilmiş metin esas alınır. Sicilin tutulmasına ilişkin usul
ve esaslar Bakanlıkça çıkarılacak bir yönetmelikle düzenlenir.

**Ceza hükümleri**

**MADDE 78 –** (1) Bu Kanuna göre;

a\) 6 ncı maddede belirtilen sendikalar için kurucu olabilme şartlarına
sahip olduğuna ilişkin gerçeğe aykırı beyanda bulunanlar, fiilleri daha
ağır bir cezayı gerektirmediği takdirde yediyüz Türk Lirası,

b\) 14 üncü maddeye göre yapılacak seçimlerle ilgili oylamalara ve bu
oylamaların sayım ve dökümüne hile karıştıranlar, fiilleri daha ağır bir
cezayı gerektirmediği takdirde beşbin Türk Lirası,

c\) 17 nci maddeye aykırı olarak üye kaydedenler ile 19 uncu maddeye
aykırı olarak üye kalmaya veya üyelikten ayrılmaya zorlayanlar, fiilleri
daha ağır bir cezayı gerektirmediği takdirde her bir üyelik için yediyüz
Türk Lirası,

ç) 26 ncı maddenin altıncı fıkrasına aykırı hareket edenler ile yedinci
fıkrasına göre siyasi partilerin ad, amblem, rumuz veya işaretlerinin
kullanılmasına karar veren veya kullananlar beşbin Türk Lirası,

d\) 28 inci maddenin ikinci ve üçüncü fıkralarına aykırı hareket eden
kuruluşların yetkili sorumluları binbeşyüz Türk Lirası, fiilin tekrarı
hâlinde ise ayrıca bağış miktarı kadar,

e\) Bu Kanunda kanuni grev veya lokavt için belirtilen şartlar
gerçekleşmeksizin alınan bir grev veya lokavt kararının uygulanması
hâlinde; grev veya lokavta karar verenler, böyle bir grev veya lokavta
karar verilmesine veya uygulanmasına veya bunlara katılmaya veya devama
zorlayan veya teşvik edenler ile lokavta katılanlar ve devam edenler
fiilleri daha ağır bir cezayı gerektirmediği takdirde beşbin Türk
Lirası,

f\) Kanun dışı greve katılanlar ve devam edenler yediyüz Türk Lirası,

11723

g\) Kanuni bir grev veya lokavt kararının bu Kanunda yazılı usul ve
esaslar dışında uygulanması hâlinde, bu kararı uygulayanlar,
uygulanmasına veya devamına zorlayanlar veya teşvik edenler beşbin Türk
Lirası,

ğ) Grev veya lokavtın mahkeme kararıyla sürekli veya geçici, tamamen
veya kısmen yasaklanmasına rağmen, kararı kaldırmayanlar, uygulamaya
devam edenler, devamına teşvik edenler, zorlayanlar, katılan ve
katılmaya devam edenler fiilleri daha ağır bir cezayı gerektirmediği
takdirde beşbin Türk Lirası,

h\) Greve katıldıkları veya lokavta maruz kaldıkları hâlde, grev veya
lokavtın uygulandığı işyerlerinden ayrılmayanlar ile işçileri bu
eylemlere zorlayan veya teşvik edenler fiilleri daha ağır bir cezayı
gerektirmediği takdirde yediyüz Türk Lirası,

ı) 65 inci maddede belirtilen izni almadan yeni işçi alan işveren,
izinsiz aldığı her bir işçiyle ilgili olarak yediyüz Türk Lirası,

i\) 68 inci madde hükmüne aykırı olarak grev yapan işçilerin yerine işçi
çalıştıran işveren veya işveren vekili, aldığı her bir işçiyle ilgili
olarak binbeşyüz Türk Lirası,

j\) İşçi sendikasının üyesi olmayan grev gözcüleri ile 73 üncü madde
hükümlerine aykırı davranan grev gözcüleri binbeşyüz Türk Lirası,

idari para cezası ile cezalandırılır.

\(2) Bu maddenin birinci fıkrasının (a) ve (d) bentlerinde belirtilen
fiilleri işleyenler, idari yaptırım kararının kesinleşmesinden itibaren
beş yıl süreyle sendika organlarında görev alamaz.

\(3) Birinci fıkrada öngörülen idari yaptırımlar, gerekçesi belirtilmek
suretiyle Çalışma ve İş Kurumu İl Müdürünce verilir.

**Görevli ve yetkili mahkeme**

**MADDE 79 –** (1) Bu Kanunun uygulanmasından doğan uyuşmazlıklar iş
davalarına bakmakla görevli ve yetkili mahkemelerde görülür. Ancak
yedinci ila on birinci bölümlerin uygulanmasından doğan uyuşmazlıklar
için, görevli makamın bulunduğu yer mahkemesi yetkilidir.

**Diğer kanunların uygulanması**

**MADDE 80 –** (1) Kuruluşlar hakkında, bu Kanunda hüküm bulunmayan
hâllerde 4721 sayılı Kanun ile 4/11/2004 tarihli ve 5253 sayılı
Dernekler Kanununun bu Kanuna aykırı olmayan hükümleri uygulanır.

\(2) Toplu iş sözleşmeleri hakkında, bu Kanunda hüküm olmayan hâllerde
4721 sayılı Kanun ve 11/1/2011 tarihli ve 6098 sayılı Türk Borçlar
Kanunu ile iş sözleşmesini düzenleyen diğer kanunların bu Kanuna aykırı
olmayan hükümleri uygulanır.

\(3) Bu Kanunda aksi öngörülmedikçe, bu Kanunun uygulanmasına ilişkin
tebligat 11/2/1959 tarihli ve 7201 sayılı Tebligat Kanunu hükümlerine
göre yapılır.

**Yürürlükten kaldırılan hükümler**

**MADDE 81 –** (1) 5/5/1983 tarihli ve 2821 sayılı Sendikalar Kanunu,
5/5/1983 tarihli ve 2822 sayılı Toplu İş Sözleşmesi, Grev ve Lokavt
Kanunu ve 30/1/1950 tarihli ve 5521 sayılı İş Mahkemeleri Kanununun 1
inci maddesinin ikinci fıkrasının (A) bendi yürürlükten kaldırılmıştır.

\(2) Diğer mevzuatta 2821 ve 2822 sayılı kanunlara yapılan atıflar bu
Kanuna yapılmış sayılır.

11724

**GEÇİCİ MADDE 1 –** (1) Kuruluşlar bu Kanun gereği yapmak zorunda
oldukları tüzük değişikliklerini bu Kanunun yayımı tarihinden itibaren
bir yıl içinde yönetim kurulu kararıyla gerçekleştirir. Tüzük
değişiklikleri, yapılacak ilk genel kurulun onayına sunulur. Ancak,
sendikalar faaliyet göstereceği işkolunu, bu Kanunun 4 üncü maddesinin
üçüncü fıkrasında belirtilen yönetmeliğin yayımı tarihinden itibaren bir
ay içerisinde yönetim kurulu kararıyla belirler.

**GEÇİCİ MADDE 2 –** (1) Bakanlık, 19 uncu maddede belirtilen
yönetmeliğin yayımı tarihinden itibaren altı ay içinde kayıtlarında yer
alan üye listelerini işçi sendikalarına gönderir. Sendikalar, varsa
itirazlarını bir ay içinde Bakanlığa bildirir. Bakanlık, itirazları en
geç bir ay içinde karara bağlar.

**GEÇİCİ MADDE 3 –** (1) Bu Kanunun uygulanmasına ilişkin düzenlemeler,
bu Kanunun yayımı tarihinden itibaren bir yıl içinde yürürlüğe konulur.
Bu düzenlemeler yürürlüğe girinceye kadar, mülga 2821 ve 2822 sayılı
kanunlara dayanılarak yürürlüğe konulan düzenlemelerin bu Kanuna aykırı
olmayan hükümlerinin uygulanmasına devam olunur.

**GEÇİCİ MADDE 4 –** (1) 17 nci maddenin beşinci fıkrasında belirtilen
sendika üyeliğinin kazanılması ve 19 uncu maddenin ikinci ve dördüncü
fıkralarında belirtilen sendika üyeliğinden çekilme işlemlerinin
e-Devlet kapısı üzerinden yapılması; bu Kanunun yürürlüğe girdiği
tarihten itibaren birinci yılın sonuna kadar, mülga 2821 sayılı Kanunun
22 nci maddesinin üçüncü ve beşinci fıkraları ile 25 inci maddesinin
ikinci fıkrası hükümlerine göre yapılır.

**GEÇİCİ MADDE 5 –** (1) Kanunun yayımı tarihinde sendika yöneticisi
olduğu için iş sözleşmesini feshetmiş olan yöneticiler hakkında 23 üncü
maddenin ikinci ve üçüncü fıkra hükümleri uygulanır. Ancak 23 üncü
maddenin ikinci fıkrasındaki nedenlerden biri ile görevi sona eren
yöneticiler, bu tarihten itibaren bir ay içerisinde işverene başvurmak
kaydıyla emsal ücret üzerinden kıdem tazminatına hak kazanır.

**GEÇİCİ MADDE 6 –** (1) 41 inci maddenin birinci ve beşinci fıkraları
ile 43 üncü maddenin ikinci ve dördüncü fıkralarında yer alan kurulu
bulunduğu işkolunda en az yüzde üç üye şartı, Ekonomik ve Sosyal Konseye
üye konfederasyonlara bağlı işçi sendikaları için Ocak 2013
istatistiğinin yayımı tarihinden 1/7/2016 tarihine kadar yüzde bir,
1/7/2018 tarihine kadar yüzde iki olarak uygulanır.

\(2) En son yayımlanan 2009 istatistiği sonrasında, 15/9/2012 tarihine
kadar kurulmuş ve Ekonomik ve Sosyal Konseye üye konfederasyonlara üye
olmuş işçi sendikalarının bu Kanunun yürürlük tarihinden Ocak 2013
istatistiklerinin yayımlandığı tarihe kadar yapacakları yetki tespit
talepleri, 41 inci maddenin birinci fıkrasında yer alan işyeri veya
işletme çoğunluğu şartlarına göre Bakanlıkça sonuçlandırılır.

\(3) Ocak 2013 istatistiklerinin yayımlandığı tarihe kadar, Bakanlığa
yapılmış olan yetki tespit başvuruları ile taraf oldukları bu Kanunun
yürürlüğünden önce imzalanmış toplu iş sözleşmesi Ocak 2013
istatistiklerinin yayımı tarihinden sonra sona erecek olan sendikaların,
bir sonraki toplu iş sözleşmesiyle sınırlı olmak üzere yapacakları yetki
tespit başvuruları mülga 2822 sayılı Kanunun 12 nci maddesine göre
Bakanlıkça yayımlanmış Temmuz 2009 istatistiklerine ve mülga 2822 sayılı
Kanunda belirtilen hükümlere göre sonuçlandırılır.

11725

\(4) Bu Kanunun yürürlük tarihinden önce başlamış toplu iş sözleşmesi
görüşmeleri ve toplu iş uyuşmazlıkları mülga 2822 sayılı Kanun ve bu
Kanuna dayalı tüzük ve yönetmeliklere göre sonuçlandırılır.

**Yürürlük**

**MADDE 82 –** (1) Bu Kanun yayımı tarihinde yürürlüğe girer.

**Yürütme**

**MADDE 83 –** (1) Bu Kanun hükümlerini Bakanlar Kurulu yürütür.

![](media/image1.png){width="4.904861111111111in"
height="6.0784722222222225in"}11726
