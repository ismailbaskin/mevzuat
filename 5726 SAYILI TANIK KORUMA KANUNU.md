10225     

 

  TANIK KORUMA KANUNU

 

 

 

 Kanun Numarası              : 5726

Kabul Tarihi                     : 27/12/2007

Yayımlandığı R.Gazete     : Tarih: 5/1/2008 Sayı : 26747

 Yayımlandığı Düstur         : Tertip : 5  Cilt : 47 

 

 

                                                                                                                                                                        

 

**BİRİNCİ BÖLÜM**

**Amaç, Kapsam ve Tanımlar**

**             Amaç ve kapsam**

**             MADDE 1 –** (1) Bu Kanunun amacı, ceza muhakemesinde
tanıklık görevi sebebiyle, kendilerinin veya bu Kanunda belirtilen
yakınlarının hayatı, beden bütünlüğü veya mal varlığı ağır ve ciddi
tehlike içinde bulunan ve korunmaları zorunlu olan kişilerin korunması
amacıyla alınacak tedbirlere ilişkin esas ve usulleri düzenlemektir.

**             Tanımlar**

**             MADDE 2 –** (1) Bu Kanunun uygulanmasında;

             a) Tanık: Ceza muhakemesinde tanık olarak dinlenen kişiyi,
tanık sıfatıyla dinlenen suç mağdurlarını ve bu Kanunda belirtilen
yakınlarını,

             b) Kurul: Tanık Koruma Kurulunu,

             c) Koruma birimi: İdarî yapısı, çalışma esas ve usulleri
ilgili kolluk teşkilâtının bağlı olduğu bakanlıkça belirlenen ve bu
Kanun kapsamında haklarında koruma tedbiri uygulanmasına karar verilecek
kişilerle ilgili olarak, gerekli koruma tedbirlerini uygulayacak olan
kolluk birimlerini,

             ifade eder.

 

**İKİNCİ BÖLÜM**

**Tanık Koruma Tedbiri Alınması Gereken Suçlar, Tanık  Koruma Tedbiri
Kapsamına **

**Alınacak Kişiler ve Tanık Koruma Tedbirleri**

**             Tanık koruma tedbiri alınması gereken suçlar**

**             MADDE 3 –** (1) Bu Kanun hükümleri, aşağıda sayılan
suçlarla ilgili olarak uygulanabilir:

             a) 26/9/2004 tarihli ve 5237 sayılı Türk Ceza Kanununda ve
ceza hükmü içeren özel kanunlarda yer alan ağırlaştırılmış müebbet
hapis, müebbet hapis ve alt sınırı on yıl  veya daha fazla hapis
cezasını gerektiren suçlar.

             b) Kanunun suç saydığı fiilleri işlemek amacıyla kurulan
bir örgütün faaliyeti çerçevesinde işlenen alt sınırı iki yıl veya daha
fazla hapis cezasını gerektiren suçlar ile terör örgütünün faaliyeti
çerçevesinde işlenen suçlar.

**             Tanık koruma tedbiri kapsamına alınacak kişiler**

**             MADDE 4 –** (1) Bu Kanun hükümlerine göre haklarında
tanık koruma tedbiri uygulanabilecek kişiler şunlardır:

             a) Ceza muhakemesinde tanık olarak dinlenenler ile
4/12/2004 tarihli ve 5271 sayılı Ceza Muhakemesi Kanununun 236 ncı
maddesine göre  tanık olarak dinlenen suç mağdurları.

10226

 

             b) (a) bendi hükümlerine göre dinlenenlerin nişanlısı,
evlilik bağı kalmasa bile eşi, kan hısımlığından veya kayın
hısımlığından üstsoy veya altsoyu, ikinci derece dahil kan veya ikinci
derece dahil kayın hısımları ve evlatlık bağı bulunanlar ile yakın
ilişki içerisinde olduğu kişiler.

             (2) Tanık koruma tedbirleri, birinci fıkrada sayılanların
kendilerinin veya bu Kanunda belirtilen yakınlarının hayatı, beden
bütünlüğü veya mal varlığı ağır ve ciddi bir tehlike içinde bulunması ve
korunmalarının zorunlu olması halinde uygulanabilir.

**             Tanık koruma tedbirleri**

**             MADDE 5 –** (1) Bu Kanun kapsamında bulunanlar hakkında
uygulanabilecek tanık koruma tedbirleri şunlardır:

             a) Kimlik ve adres bilgilerinin kayda alınarak gizli
tutulması ve kendisine yapılacak tebligatlara ilişkin ayrı bir adres
tespit edilmesi.

             b) Duruşmada hazır bulunma hakkına sahip bulunanlar olmadan
dinlenmesi ya da ses veya görüntüsünün değiştirilerek özel ortamda
dinlenmesi.

             c) Tutuklu veya hükümlü olanların durumlarına uygun ceza
infaz kurumu ve tutukevlerine yerleştirilmesi.

             ç) Fizikî koruma sağlanması.

             d) Kimlik ve ilgili diğer bilgi ve belgelerin
değiştirilmesi ve düzenlenmesi:

             1) Adlî sicil, askerlik, vergi, nüfus, sosyal güvenlik ve
benzeri bilgi ve kayıtlarının değiştirilmesi ve düzenlenmesi.

             2) Nüfus cüzdanı, sürücü belgesi, pasaport, evlilik
cüzdanı, diploma ve her türlü ruhsat gibi resmî belgelerin
değiştirilmesi ve düzenlenmesi.

             3) Taşınır ve taşınmaz mal varlığıyla ilgili haklarını
kullanmasına yönelik işlemlerin yapılması.

             e) Geçici olarak geçimini sağlama amacıyla maddî yardımda
bulunulması.

             f) Çalışan kişinin iş yerinin ya da iş alanının
değiştirilmesi veya öğrenim görenin devam etmekte olduğu her türlü
eğitim ve öğretim kurumunun değiştirilmesi. 

             g) Yurt içinde başka bir yerleşim biriminde yaşamasının
sağlanması.

             ğ) Uluslararası anlaşmalara ve karşılıklılık ilkesine uygun
şekilde, geçici olarak başka bir ülkede yerleştirilmesinin sağlanması.

             h) Fizyolojik görünümün estetik cerrahi yoluyla veya
estetik cerrahi gerektirmeksizin  değiştirilmesi ve buna uygun kimlik
bilgilerinin yeniden düzenlenmesi.

             (2) Bu maddede yazılı olan tedbirlerden biri veya birkaçı
aynı anda uygulanabilir. Bununla birlikte aynı sonuç daha hafif bir
tedbir ile elde edilebiliyor ise bu durum da göz önünde tutulur.

             (3) Bu madde hükümlerine göre  uygulanacak koruma
tedbirlerinin esas ve usulleri yönetmelikte gösterilir.

 

**ÜÇÜNCÜ BÖLÜM**

**Tanık Koruma Tedbiri Kararları**

**             Tanık koruma tedbiri kararlarını verecek makam ve merci**

**             MADDE 6 –** (1) Bu Kanunun 5 inci maddesinin birinci
fıkrasının (a) ilâ (ç) bentlerinde sayılan tanık koruma tedbiri
kararları; soruşturma evresinde Cumhuriyet savcısı tarafından,
kovuşturma evresinde Cumhuriyet savcısı veya tanığın istemi üzerine veya
re’sen mahkemece verilir. Karar verilmeden önce kolluk makamları ile
diğer birimlerin hazırlayacağı değerlendirme raporları göz önünde
tutulur.

             (2) Gecikmesinde sakınca bulunan hâllerde, tanığın
isteminin bulunması koşuluyla Cumhuriyet savcısından karar alınıncaya
kadar, kolluk amirinin yazılı emriyle, geçici olarak 5 inci maddenin
birinci fıkrasının (ç) bendinde belirtilen tedbir alınabilir. Bu tedbir,
geciktirilmeksizin Cumhuriyet savcısının bilgisine sunulur.

10227

 

             (3) Kovuşturma evresinde tanıklık görevinin yapılmasından
sonra, 5 inci maddenin birinci fıkrasının (d) ilâ (h) bentlerinde
sayılan tanık koruma tedbirlerine ilişkin kararlar, tanığın istemi
üzerine Kurul tarafından verilebilir. Kurul, kovuşturma evresinin sona
ermesinden sonra (ç) bendinde belirtilen tedbire de karar verebilir.

             (4) Bu madde hükümlerine göre;

             a) Tanık koruma kararının alınmasında; korunan kişi veya
yakınlarının karşı karşıya kaldığı tehlikenin ağırlığı ve ciddiliği,
soruşturma ve kovuşturma konusu suçun önemi, tanığın yapacağı
açıklamalar, alınacak tedbirin yaklaşık maliyeti, tanığın psikolojik
durumu  ve benzer mahiyetteki diğer özellikler de göz önünde
bulundurulur.

             b) Yapılacak istemlerde, mutlaka gerekçe gösterilir ve
karara dayanak olabilecek hukukî ve fiilî nedenlere de yer verilir.

**             Tanık koruma tedbiri kararında bulunacak hususlar**

**             MADDE 7 –** (1) Tanık koruma tedbiri kararında aşağıdaki
hususlara yer verilir:

             a) Korunmasına karar verilen kişilerin açık kimlik ve adres
bilgileri.

             b) Tanıklık konusu olay.

             c) Tanıklığa ilişkin bilgiler.

             ç) Tedbir veya tedbirlerin şekli ve süresi.

             d) Kararın istem üzerine veya re’sen verilip verilmediği.

             e) Karara dayanak teşkil edecek hukukî ve fiilî sebepler.

             f) Tanık anlatımlarının, soruşturma veya kovuşturma
evresinde olayın nitelik ve kapsamına göre  sağladığı veya sağlayacağı
fayda.

             g) Soruşturma veya kovuşturma konusu olayla sınırlı ve
orantılı olmak üzere, karara dayanak teşkil edecek olan diğer hususlar.

**             Tanık koruma tedbirinin süresi, değiştirilmesi ve
kaldırılması**

**             MADDE 8 –** (1) Bu Kanunun 5 inci maddesinin birinci
fıkrasında sayılan koruma tedbirlerinin süresine, şeklinin
değiştirilmesine, bu tedbirlerin kaldırılmasına veya tedbirlerin aynen
devam etmesine, 6 ncı maddede belirtilen makam ve mercilerce re’sen veya
hakkında tedbir uygulanan kişinin istemi üzerine kararın uygulandığı
tarihten başlamak üzere ve en geç birer yıl aralıklarla karar verilir. 

             (2) Kararı uygulayan koruma birimi, karar tarihinden
itibaren her yıl veya gerektiğinde bu süreyi beklemeden uygulama ve
takip raporu düzenleyerek, kararı veren makam veya mercie gönderir.
Raporda, uygulanan tedbir şekillerinin ve sürelerinin değiştirilmesine
veya tedbirin sona erdirilmesine ilişkin öneriye de yer verilebilir.

             (3) Birinci fıkraya göre, koruma tedbirinin kaldırılması
halinde, hakkında tedbir uygulanan kişinin istemi üzerine şahsî
hallerinin tedbirin uygulanmasından önceki hale getirilmesine tedbir
kararını veren makamca karar verilir. Şahsî hâllerinin eski hale
getirilmesi halinde bunun şekli, süresi, sonuçları, kararı veren makamca
ve hakkında tedbir uygulanan kişi tarafından yapılacak işlemler ile
diğer esas ve usuller yönetmelikte gösterilir.

             (4) Aşağıda sayılan hâllerde tanık koruma tedbiri
kaldırılabilir. Tanığın;

             a) Koruma kararı verilmesine neden olan olay hakkında
yanlış bilgi vermesi veya bildiği hususları açıklamaması,

             b) Koruma kararı verilmesine neden olan olay hakkında yalan
tanıklık veya iftiradan mahkûm olması,

             c) Önceki kimlik bilgileri ile ilgili kendisinden talep
edilen bilgiler hakkında yanlış beyanda bulunması,

             ç) Koruma kararında belirtilen tedbirlere aykırı bir
davranış içine girmesi,

             d) Koruma sebeplerinin ortadan kalkması.

             (5) Bu madde hükümlerine göre alınan kararlar, hakkında
tedbir uygulanan tanığa gecikmeksizin bildirilir.

10228

 

**             Haklarında koruma tedbiri kararı alınan tanıkların
dinlenmelerinde uygulanacak usuller**

**             MADDE 9 –** (1) Bu Kanun hükümlerine göre, haklarında
tedbir kararı alınan tanıkların duruşmada dinlenmesi sırasında Ceza
Muhakemesi Kanununun 58 inci maddesinin ikinci ve üçüncü fıkraları
uygulanır.

             (2) Ceza Muhakemesi Kanununun 58 inci maddesinin üçüncü
fıkrasının uygulanmasına mahkemece karar verilmesi hâlinde, dinleme
sırasında tanığın görüntü veya sesi değiştirilerek tanınması
engellenebilir.

             (3) Tanığın, duruşma salonunda fiziksel görünümünü
engelleyecek tarzda mahkemece tayin ve tespit edilecek bir usule göre,
dinlenmesine de karar verilebilir.

             (4) Birinci ve ikinci fıkra hükümlerine göre, duruşmada
hazır bulunma hakkına sahip olanlar bulunmadan tanığın dinlenmesi
hâlinde, tanık tarafından verilen beyanlar, hâkim tarafından Ceza
Muhakemesi Kanununun 58 inci maddesinde belirtilen sınırlamalara uymak
koşuluyla, duruşmada hazır bulunma hakkına sahip olanlara açıklanır.

             (5) Tanığın üçüncü fıkra hükmüne göre dinlenmesi hâlinde,
Ceza Muhakemesi Kanununun 201 inci maddesinin uygulanmasında, tanığa
sorulacak soruların bu Kanun kapsamında tanık hakkında uygulanan
tedbirlerle orantılı ve amaca uygun olması gerekir. Bu amaçla, hâkim,
sorulan soruların tanığa sorulmamasına karar verebilir veya tanığı
dinlerken dolaylı dahi olsa tanığın kimliğini ortaya çıkaracak soruların
sorulmasına izin vermez.

             (6) Bu madde hükümlerinin naip olunan hâkim veya istinabe
suretiyle uygulanmasına görevli ve yetkili mahkemece karar verilebilir.

             (7) Bu madde hükmüne göre alınan tanık ifadeleri, Ceza
Muhakemesi Kanunu hükümlerine göre duruşma sırasında hazır bulunanlar
huzurunda verilmiş ifade hükmündedir.

             (8) Bu Kanunun 5 inci maddesinin birinci fıkrasının (a) ve
(b) bentlerine göre, hakkında tedbir uygulanan tanığın beyanı tek başına
hükme esas teşkil etmez.

             (9) Haklarında tedbir kararı alınan tanıkların, keşifte
dinlenmeleri sırasında da bu madde hükümleri uygulanır.

             (10) Bu madde hükümleri, savunma hakkını kısıtlayacak
şekilde uygulanamaz.

 

**DÖRDÜNCÜ BÖLÜM**

**Tanık Koruma Kararlarının Uygulanması**

**             Koruma kararının alınmasında Cumhuriyet başsavcılıkları
ile mahkemelerce uygulanacak usuller**

**             MADDE 10 –** (1) Bu Kanun hükümlerine göre  kararlar,
gizlilik esaslarına uygun olarak verilir.

             (2) Tedbir kararının kapsam ve niteliğine göre, tanığın
beyanı farklı bir isim altında tutanağa kaydedilir ve sonraki işlemlerin
bu isimle yürütülmesi sağlanır. Tutanak, ilgili Cumhuriyet savcısı veya
hâkim ile görevli zabıt kâtibince imzalanır. Cumhuriyet başsavcılığı
veya mahkemece bu Kanunda belirtilen kararlar, ayrı bir karar numarası
verilmek suretiyle yerine getirilir. Tanığın gerçek kimlik ve adres
bilgileri ile koruma kararı ayrı bir kartonda muhafaza edilir.

             (3) Cumhuriyet savcısı, mahkeme veya hâkim tarafından bu
Kanunda belirtilen işlemlerle ilgili olarak bir zabıt kâtibi
görevlendirilir. Tanık koruma tedbirlerinin uygulanmasına ilişkin karar
ve diğer belgeler, soruşturma evresinde Cumhuriyet başsavcılığınca,
kovuşturma evresinde mahkemece bu kararlara mahsus yerlerde gizlilik
esaslarına uygun olarak saklanır. Cumhuriyet başsavcılığınca veya
mahkemece tanık koruma tedbirinin uygulanmasına ilişkin verilen karar ve
diğer belgeler, soruşturma veya kovuşturma konusu suç dışında başka bir
makam veya mercie gönderilemez.

             (4) Bu Kanunun 5 inci maddesinin birinci fıkrasının (ç)
bendinde belirtilen tedbire ilişkin kararlar, gereğinin yerine
getirilmesi amacıyla Cumhuriyet başsavcılığı aracılığıyla, yargı çevresi
içerisinde bulunan kolluk makamlarına gönderilir ve gecikmeksizin yerine
getirilir.

10229

 

             (5) Bu madde hükümlerine göre, alınan tanık koruma tedbiri
kararlarının saklanmasına ilişkin esas ve usuller yönetmelikte
gösterilir.

**             Tanık koruma birimleri ve kolluk makamlarınca yapılacak
işlemler**

**             MADDE 11 –** (1) Bu Kanun kapsamında alınacak tanık
koruma tedbirlerini uygulamak üzere, Jandarma Genel Komutanlığı ve
Emniyet Genel Müdürlüğünce tanık koruma birimleri kurulur. Bu birimlerde
yeteri kadar hukukçu, idarî ve teknik uzman personel bulundurulur.

             (2) Tanık koruma biriminde çalışan personel için, tanık
koruma birimi tarafından verilen bilgilere göre geçici kimlik
düzenlenebilir veya bunu sürdürebilmesi için belge verilebilir. Bu
belgeler, tanığın korunması ile gözetilen kamu yararı veya somut diğer
olgular da dikkate alınarak, soruşturma konusuyla orantılı ve amaca
uygun olarak kullanılabilir.

             (3) Bu Kanun hükümlerine göre, kolluk makamlarınca alınacak
tedbirler ile yapılacak işlemlerin ve tanık koruma birimlerinin çalışma
esas ve usulleri yönetmelikte gösterilir.

**             Diğer kurum ve kuruluşlarla işbirliği ve yapılacak
işlemler**

**             MADDE 12 –** (1) Kamu kurum ve kuruluşları ile diğer
gerçek ve tüzel kişiler, bu Kanunun uygulanması ile ilgili olarak kendi
görev alanına giren konularda, işbirliği ve yardımda bulunmakla
yükümlüdür.

             (2) Bu Kanun kapsamında alınan tedbir kararları, kamu kurum
ve kuruluşları tarafından gecikmeksizin yerine getirilir.

 

**BEŞİNCİ BÖLÜM**

**Tanık Koruma Kurulu**

**             Tanık Koruma Kurulu**

**             MADDE 13 –** (1) Bu Kanunda belirtilen görevleri yapmak
üzere, İçişleri Bakanlığında Tanık Koruma Kurulu  kurulur.

             (2) Kurul; mesleklerinde fiilen en az on beş yıl görev
yapmış olmak koşulu ile; Adalet Bakanlığından idarî görevde çalışan
birinci sınıf hâkimler arasından iki, Hâkimler ve Savcılar Yüksek
Kurulunca Ankara’da görev yapan birinci sınıf adlî yargı hâkim veya
Cumhuriyet savcıları arasından seçilecek bir, Milli Savunma
Bakanlığından idarî görevde çalışan birinci sınıfa geçirilmiş askeri
hâkimler arasından bir, İçişleri Bakanlığı merkez teşkilâtından bir,
Jandarma Genel Komutanlığından bir, Sahil Güvenlik Komutanlığından bir,
Emniyet Genel Müdürlüğünden üç ve Gümrük Müsteşarlığı Gümrükler Muhafaza
Genel Müdürlüğünden bir üye olmak üzere toplam onbir üyeden oluşur.
Kurul Başkanı, Kurul üyelerince kendi aralarından oyçokluğuyla  seçilir.
Kurul kararlarını oy çokluğuyla alır. Kurul, en az ayda bir defa veya
ihtiyaç duyulduğunda her zaman Başkanın çağrısı üzerine toplanır. Kurul
üyelerinin görev süreleri dört yıldır. Görev süresi sona erenler yeniden
seçilebilirler. Kurulun sekretarya hizmetleri İçişleri Bakanlığı
tarafından yerine getirilir.

             (3) Kurul, koruma kararını verirken, bu kararı uygulayacak
koruma birimince düzenlenecek olan korumanın şekli, süresi ve diğer
özelliklerine ilişkin ön değerlendirme raporunu dikkate alır.

             (4) Kurul üyelerine, 10/2/1954 tarihli ve 6245 sayılı
Harcırah Kanunu hükümleri saklı kalmak kaydıyla fiilen görev yaptıkları
her gün için (1000) gösterge rakamının memur aylık katsayısı ile çarpımı
sonucu bulunacak miktarda huzur hakkı ödenir. Bu ödemelerde damga
vergisi hariç herhangi bir kesinti yapılmaz. Bir ayda fiilen görev
yapılan gün sayısının dördü aşması halinde, aşan günler için huzur hakkı
ödenmez.

             (5) Kurulun çalışma esas ve usulleri yönetmelikte
düzenlenir.

**             Kurulun görev ve yetkileri**

**             MADDE 14 –** (1) Kurulun görev ve yetkileri şunlardır:

             a) Bu Kanunun 5 inci maddesinin birinci fıkrasının (a) ilâ
(c) bentleri dışında kalan tedbirlere, bunların süresine,
değiştirilmesine, kaldırılmasına ve hakkında tedbir uygulanan kişinin
şahsî hallerinin tedbirin uygulanmasından önceki hale getirilmesine
karar vermek.

10230

 

             b) Kararları, uygulanması için ilgili koruma birimine
göndermek.

             c) Bu Kanunun uygulanmasıyla ilgili olarak, bu Kanun
kapsamında kalanlar ile diğer kişilerin veya kamu kurum ve
kuruluşlarının yapacakları başvuru veya şikâyetleri incelemek ve bunları
sonuçlandırmak.

             ç) Bu Kanun hükümlerine göre alınan tedbirlerin
uygulanmasını ve yerine getirilmesini  denetlemek.

             d) Kanunlar tarafından verilen diğer görevleri yapmak.

**             Mutabakat metni**

**             MADDE 15 –** (1) Kurul ile hakkında koruma kararı verilen
kişi arasında, uygulanacak tedbirin şekli, süresi ve  tarafların
yükümlülükleri konusunda bilgilendirilmiş tanığın rızası alındıktan
sonra mutabakat metni hazırlanır. Kurul tarafından verilen kararlar,
mutabakat metninin imzalanmasından sonra uygulanır.

             (2) Mutabakat metninin düzenlenmesine ilişkin esas ve
usuller yönetmelikte gösterilir.

**             Faaliyet raporu**

**             MADDE 16 –** (1) Kurul,  koruma kararı verdiği kişiler
ile uygulanan tedbirler hakkında hazırlayacağı faaliyet raporunu, her
yıl Ocak ayı sonuna kadar İçişleri ve Adalet bakanlıklarına sunar.

             (2) Bu rapor, içerik ve kapsamına göre, gerektiğinde ilgili
bakanlıklar ile diğer kamu kurum ve kuruluşlarına da gönderilebilir.

 

**ALTINCI BÖLÜM**

**Çeşitli ve Son Hükümler**

**             Yabancı tanıkların korunmasında uluslararası işbirliği ve
yardımlaşma**

**             MADDE 17 –** (1) Türkiye’nin taraf olduğu ikili veya çok
taraflı uluslararası anlaşmalar uyarınca, anlaşma bulunmaması halinde
ise karşılıklılık esasına uygun olarak bir yabancı tanığın Türkiye’de
korunmasına, Dışişleri Bakanlığının görüşü alınarak İçişleri Bakanı
tarafından karar verilir.

             (2) Yukarıdaki fıkra hükümlerinin uygulanmasında,
yabancıların korunmasına ilişkin giderler talep eden ülke makamlarınca
karşılanır. İkili veya çok taraflı uluslararası anlaşma hükümleri
saklıdır.

**             Gizlilik kuralı**

**             MADDE 18 –** (1) Bu Kanun kapsamında alınan kararlar ve
yürütülen işlemler gizlidir. Gizlilik, tedbir sona erdikten sonra da
devam eder.

             (2) Kamu kurum ve kuruluşları, bu Kanun kapsamında yapılan
ve yürütülen işlemlerde gizlilik kuralına uygun olarak hareket eder ve
kendi teşkilât veya birimlerinde gerekli tedbirleri alır.

             (3) Koruma kararlarının alınmasında ve uygulanmasında yer
alan kamu görevlileri ile bu işlemlerde her ne şekilde olursa olsun
görev alan diğer kişiler, bu görevleri nedeniyle öğrendikleri bilgileri
görev sona erdikten sonra da açıklayamazlar.

             (4) Bu madde hükmü, hakkında tedbir uygulananlar için de
geçerlidir.

             (5) Bu Kanun hükümlerine göre alınan kararlarda ve
yürütülen işlemlerde; kamu kurum ve kuruluşları ile bu kararların
alınmasında ve uygulanmasında görev alan kamu görevlileri ile diğer
kişilerin uymaları gereken gizlilik kuralına ilişkin esas ve usuller
yönetmelikte gösterilir.

**             Tanık koruma giderlerinin karşılanması ve tazminatlar**

**             MADDE 19 –** (1) Bu Kanun uyarınca alınacak koruma
tedbirlerinin yerine getirilmesine ilişkin giderler, İçişleri Bakanlığı
bütçesine konulacak ödenekten 10/12/2003 tarihli ve 5018 sayılı Kamu
Mali Yönetimi ve Kontrol Kanununun 24 üncü maddesinde belirtilen esaslar
doğrultusunda karşılanır.

10231

 

             (2) Koruma birimlerinde fiilen görev yapanlara, 14/7/1965
tarihli ve 657 sayılı Devlet Memurları Kanununa tabi en yüksek Devlet
memuru aylığının ek gösterge dahil yüzde otuzbeşini geçmemek üzere,
Maliye Bakanlığının uygun görüşü alınarak İçişleri Bakanlığınca
belirlenecek usul ve esaslara göre tazminat ödenir. Bu tazminat, damga
vergisi hariç herhangi bir vergiye tâbi tutulmaz ve kısmi statüde görev
yapanlara ödenmez.

             (3) Bu Kanun hükümlerine göre korunanın, koruma konusu
tehlike sebebiyle ölümü, engelli hale gelmesi veya malvarlığını kısmen
yahut tamamen yitirmesi hallerinde oluşan zararlar, genel hükümlere göre
Devlet tarafından tazmin olunur.^(1)^

**             Suç, yaptırım ve soruşturma usulü **

**             MADDE 20 –** (1) Bu Kanunun uygulanması nedeniyle
öğrendikleri bilgi ve belgeleri açıklayan, yayınlayan veya her ne
şekilde olursa olsun başkalarının bu bilgi ve belgeleri edinmesini ya da
erişimini kolaylaştıranlar fiil başka bir suç oluştursa bile ayrıca,
Türk Ceza Kanununun 258 inci maddesi hükmüne göre cezalandırılır.

             (2) Bu Kanunda belirtilen yükümlülüklere aykırı hareket
edenler ile bu maddede sayılan fiilleri işleyenler hakkında müsteşarlar,
valiler ve kaymakamlar hariç olmak üzere, 2/12/1999 tarihli ve 4483
sayılı Memurlar ve Diğer Kamu Görevlilerinin Yargılanması Hakkında Kanun
hükümleri uygulanmaz. Görevleri veya sıfatları sebebi ile özel
soruşturma ve kovuşturma usulüne tâbi olan sanıklarla ilgili kanun
hükümleri saklıdır.

             (3) Bu Kanunun uygulanmasında görevlerinin gereklerine
aykırı davranan kamu görevlileri hakkında, tabi oldukları mevzuatta yer
alan disiplin cezaları uygulanır.

**             Tanığa rücu edilmesi **

**             MADDE 21 –** (1) Bu Kanunun 8 inci maddesinin dördüncü
fıkrasının (b) ve (ç)  bentlerinde belirtilen sebeplerle tanık koruma
tedbiri kararının kaldırılması hâlinde, karar tarihinden, bu tedbir
kararının kaldırıldığı tarihe kadar, kararı uygulayan makamlarca yapılan
giderler kanuni faizleri ile birlikte tanıktan tahsil edilir, ödenmemesi
hâlinde 21/7/1953 tarihli ve 6183 sayılı Amme Alacaklarının Tahsil Usulü
Hakkında Kanun hükümleri uygulanır.

**             Tanık koruma biriminde görev yapanlar, diğer görevliler,
suçun aydınlatılmasında yardımcı olanlar ve yakınlarının korunması **

**             MADDE 22 –** (1) Tanık koruma biriminde görev yapan
personel, bu Kanun kapsamına giren suçlara ait istihbaratta,
soruşturmada veya kovuşturmada görev alan kolluk amir ve memurları ile
diğer kamu görevlileri, bu suçlarda kullanılan gizli soruşturmacı, bu
Kanun kapsamına giren suçların ortaya çıkartılmasında yardımcı olan
muhbirler ile bunların yakınları hakkında bu Kanun hükümleri uygulanır.

             (2) 12/4/1991 tarihli ve 3713 sayılı Terörle Mücadele
Kanununun 20 nci maddesi hükmü saklıdır.

             (3) 29/7/2003 tarihli ve 4959 sayılı Topluma Kazandırma
Yasası hükümlerine göre haklarında  koruma tedbiri uygulananlara bu
Kanun hükümleri uygulanmaz.

**             Askeri ceza muhakemesinde uygulama**

**             MADDE 23 –** (1) Bu Kanun 25/10/1963 tarihli ve 353
sayılı Askeri Mahkemeler Kuruluşu ve Yargılama Usulü Kanunu hükümlerine
göre gerçekleştirilecek ceza muhakemesi işlemlerinde de uygulanır.

             (2)  Bu Kanunda geçen Cumhuriyet başsavcılığı, askeri
savcılığı; Cumhuriyet savcısı, askeri savcıyı; mahkeme askeri mahkemeyi;
hakim askeri hakimi ifade eder.

**             Değiştirilen hükümler**

**             MADDE 24 –** (**4/1/2002 tarihli ve 4734 sayılı Kamu
İhale Kanunu ile ilgili olup yerine işlenmiştir.)**

            

\_\_\_\_\_\_\_\_\_\_\_\_\_\_\_\_\_\_

*(1) 25/4/2013 tarihli ve 6462 sayılı Kanunun 1 inci maddesiyle bu
fıkrada yer alan “sakatlanması” ibaresi “engelli hale gelmesi” şeklinde
değiştirilmiştir.*

10232

 

             **Yönetmelik**

**             MADDE 25 –** (1) Bu Kanun hükümlerine göre çıkarılması
gereken yönetmelikler, Kanunun yayımı tarihinden itibaren altı ay içinde
Adalet ve İçişleri bakanlıkları ile müştereken düzenlenir.

**             Kurulun oluşturulması**

**             GEÇİCİ MADDE 1 –** (1) Bu Kanunun 13 üncü maddesiyle
kurulan Tanık Koruma Kurulunda üye olarak görev alacak temsilciler,
maddede belirtilen kurumlar tarafından Kanunun yürürlüğe girdiği
tarihten itibaren bir ay içinde belirlenerek İçişleri Bakanlığına
bildirilir.

**             Yürürlük**

**             MADDE 26 –** (1) Bu Kanun yayımı tarihinden altı ay sonra
yürürlüğe girer.

**             Yürütme**

**             MADDE 27 –** (1) Bu Kanun hükümlerini Bakanlar Kurulu
yürütür.

 

**5726 SAYILI KANUNA EK VE DEĞİŞİKLİK GETİREN**

**MEVZUATIN YÜRÜRLÜĞE GİRİŞ TARİHİNİ**

**GÖSTERİR LİSTE**

  --------------------------------- ------------------------------------------- ----------------------------
  **Değiştiren Kanunun Numarası**   **5726 sayılı Kanunun değişen maddeleri**   **Yürürlüğe Giriş Tarihi**
  6462                              19                                          3/5/2013
  --------------------------------- ------------------------------------------- ----------------------------


