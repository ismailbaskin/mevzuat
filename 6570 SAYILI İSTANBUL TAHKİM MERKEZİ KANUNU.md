12265

**İSTANBUL TAHKİM MERKEZİ KANUNU**

Kanun Numarası : 6570

Kabul Tarihi : 20/11/2014

Yayımlandığı R.Gazete : Tarih: 29/11/2014 Sayı : 29190

**Yayımlandığı Düstur : Tertip : 5 Cilt : 55 **

**Amaç ve kapsam**

**MADDE 1 –** (1) Bu Kanunun amacı, yabancılık unsuru taşıyanlar da
dâhil olmak üzere uyuşmazlıkların tahkim veya alternatif uyuşmazlık
çözüm yöntemleriyle çözülmesini sağlamak üzere İstanbul Tahkim
Merkezinin kurulması ile Merkezin teşkilat ve faaliyetlerine ilişkin
usul ve esasları düzenlemektir.

**Kuruluş**

**MADDE 2 –** (1) Bu Kanunun uygulanmasını sağlamak ve Kanunla kendisine
verilen görevleri yerine getirmek üzere tüzel kişiliği haiz, özel hukuk
hükümlerine tabi İstanbul Tahkim Merkezi kurulmuştur.

**Tanımlar**

**MADDE 3 –** (1) Bu Kanunun uygulanmasında;

a\) Merkez: İstanbul Tahkim Merkezini,

b\) Tahkim Divanı: İlgisine göre Millî Tahkim Divanı veya Milletlerarası
Tahkim Divanını,

ifade eder.

**Merkezin görevleri**

**MADDE 4 –** (1) Merkezin görevleri şunlardır:

a\) Tahkim ve alternatif uyuşmazlık çözüm yöntemlerine ilişkin kuralları
belirlemek ve hizmetlerin yürütülmesini sağlamak.

b\) Tahkim ve alternatif uyuşmazlık çözüm yöntemleriyle ilgili tanıtım ve
yayın yapmak, bu konudaki bilimsel çalışmaları teşvik etmek,
desteklemek, gerçekleştirmek, yurt içi ve yurt dışındaki ilgili kişi ve
kurumlarla iş birliği yapmak.

**Teşkilat**

**MADDE 5 –** (1) Merkez; Genel Kurul, Yönetim Kurulu, Denetçi, Danışma
Kurulu, Millî ve Milletlerarası Tahkim divanları ile Genel
Sekreterlikten oluşur.

**Genel Kurul**

**MADDE 6 –** (1) Genel Kurul, mesleğinde en az on yıl tecrübeye sahip
olanlar arasından;

a\) Türkiye Odalar ve Borsalar Birliğinin ticaret ve sanayi odalarından
iki, ticaret odalarından bir, deniz ticaret odalarından bir, sanayi
odalarından bir ve ticaret borsalarından bir olmak üzere seçeceği toplam
altı,

12266

b\) Baro başkanlarının baroya kayıtlı avukatlar arasından seçeceği dört,

c\) Yükseköğretim Kurulunun tahkim konusunda tecrübeli öğretim üyeleri
arasından seçeceği üç,

ç) Türkiye İhracatçılar Meclisinin seçeceği iki,

d\) Adalet Bakanlığının idari görevde çalışan birinci sınıf hâkimler
arasından seçeceği bir,

e\) Türkiye Bankalar Birliğinin seçeceği bir,

f\) Türkiye Katılım Bankaları Birliğinin seçeceği bir,

g\) Sermaye Piyasası Kurulunun seçeceği bir,

ğ) Borsa İstanbul Anonim Şirketinin seçeceği bir,

h\) Türkiye Esnaf ve Sanatkârları Konfederasyonunun seçeceği bir,

ı) Bankacılık Düzenleme ve Denetleme Kurumunun seçeceği bir,

i\) Türkiye Sermaye Piyasaları Birliğinin seçeceği bir,

j\) En fazla üyeye sahip işçi ve işveren sendikaları
konfederasyonlarından birer,

temsilci olmak üzere toplam yirmi beş üyeden oluşur. Bu temsilciler,
yukarıda sayılan kurumların yönetim organları tarafından seçilir.
Üyelerin seçildikleri kurumdaki görevleri devam eder. Baro başkanları
kontenjanından seçilecek temsilcilerin belirlenmesi amacıyla Türkiye
Barolar Birliği tarafından adayların bildirildiği tarihten itibaren on
gün içinde Birlik tarafından belirlenen yer ve zamanda baro başkanları
tarafından seçim yapılır. Her bir baro başkanının bir oy kullanabileceği
bu seçimde, en fazla oy alan dört aday üye seçilmiş sayılır.

\(2) Genel Kurul üyeleri dört yıl için seçilir. Süresi dolan üye yeniden
seçilebilir. Üyeliğin herhangi bir nedenle sona ermesi hâlinde, bu
üyenin kalan süresini tamamlamak üzere aynı kontenjandan seçim yapılır.

**Genel Kurulun görevleri ve çalışma usulü**

**MADDE 7 –** (1) Genel Kurulun görevleri şunlardır:

a\) Yönetim Kurulu ve Danışma Kurulu üyeleri ile denetçileri seçmek.

b\) Yönetim Kurulu faaliyet raporu ve bilançosu ile Denetçi raporunu
inceleyip Yönetim Kurulunun ibrası hakkında karar vermek.

c\) Yönetim Kurulu tarafından hazırlanan, tahkim ve alternatif uyuşmazlık
çözüm yöntemlerine ilişkin uygulanacak kurallar ile Merkezin işleyişine
ilişkin usul ve esasları içeren düzenlemeleri ve bütçeyi inceleyip
onaylamak.

ç) Genel Kurul, Yönetim Kurulu ve Danışma Kurulu üyeleri ile
denetçilerin huzur hakkı, ücret ve masraflarını belirlemek.

\(2) Genel Kurul yılda bir kez ekim ayında toplanır. Yönetim Kurulu
Başkanı veya Denetçi, gerektiği takdirde Genel Kurulu toplantıya
çağırabilir.

\(3) Genel Kurul, üye tam sayısının salt çoğunluğuyla toplanır ve
toplantıya katılanların salt çoğunluğuyla karar alır.

**Yönetim Kurulu ve çalışma usulü**

**MADDE 8 –** (1) Yönetim Kurulu, Genel Kurulun kendi üyeleri arasından
dört yıl için seçtiği beş asıl ve dört yedek üyeden oluşur. Süresi dolan
Yönetim Kurulu üyeleri yeniden seçilebilir. En az üç asıl ve iki yedek
üyenin hukuk fakültesi mezunu olması zorunludur. Yönetim Kurulu, hukuk
fakültesi mezunu üyeleri arasından bir Başkan seçer.

12267

\(2) Yönetim Kurulu en az üç üyenin katılımıyla toplanır ve üye
tamsayısının salt çoğunluğu ile karar alır. Yönetim Kurulu,
toplantılarını elektronik ortamda da yapabilir.

\(3) Yönetim Kurulu üyeliğinin herhangi bir sebeple sona ermesi hâlinde,
birinci fıkra nazara alınarak seçimle belirlenen sıraya göre yedek üye
kalan süreyi tamamlar.

\(4) Yönetim Kurulu üyelerinin görevi, yeni Yönetim Kurulu oluşuncaya
kadar devam eder.

\(5) Toplantılara mazeretsiz olarak art arda iki kez veya bir yıl içinde
üç kez katılmayan Yönetim Kurulu üyesinin görevi kendiliğinden sona
erer.

**Yönetim Kurulu ve Başkanın görevleri**

**MADDE 9 –** (1) Merkezin icra organı olan Yönetim Kurulunun görevleri
şunlardır:

a\) Tahkim ve alternatif uyuşmazlık çözüm yöntemlerine ilişkin
uygulanacak kurallar ile Merkezin işleyişine ilişkin usul ve esasları
içeren düzenleme taslaklarını hazırlayıp Danışma Kurulunun görüşünü
aldıktan sonra Genel Kurulun onayına sunmak.

b\) Bilanço ve faaliyet raporunu hazırlayıp Genel Kurulun ibrasına
sunmak.

c\) Gelecek yıla ait bütçeyi hazırlayıp Genel Kurulun onayına sunmak.

ç) Hakem ücret ve Merkez hizmet bedel tarifelerini hazırlayarak Genel
Kurulun onayına sunmak.

\(2) Merkezin idare ve temsili Başkana aittir. Başkan, yokluğunda
görevlerini yapmak üzere bir Yönetim Kurulu üyesini görevlendirir.

**Denetçi**

**MADDE 10 –** (1) Genel Kurul, üyeleri arasından ya da dışarıdan üçten
fazla olmamak üzere bir veya birden fazla kişiyi dört yıl için denetçi
olarak seçer. Denetçinin görevinin herhangi bir sebeple sona ermesi
hâlinde kalan süreyi tamamlamak üzere bir yedek denetçi seçilir.

\(2) Denetçi, Yönetim Kurulunun yıllık faaliyetlerini denetleyerek Genel
Kurula sunmak üzere bir rapor hazırlar. Birden fazla denetçi bulunması
hâlinde rapor müştereken hazırlanır.

**Danışma Kurulu**

**MADDE 11 –** (1) Danışma Kurulu, Merkezin amaçları çerçevesinde bilgi
ve görüşlerinden yararlanılmak üzere tahkim veya alternatif uyuşmazlık
çözüm yöntemleri konusunda en az beş yıllık tecrübeye sahip on beş
üyeden oluşur. Danışma Kurulu üyeleri, Yönetim Kurulunun teklifi üzerine
Genel Kurul tarafından dört yıl için seçilir.

\(2) Yönetim Kurulu, gerekli gördüğü hâllerde Danışma Kurulunun görüşüne
başvurur.

\(3) Danışma Kurulu, Yönetim Kurulunun çağrısı üzerine yılda en az bir
kez toplanır ve görüşüne başvurulan konularda rapor hazırlayarak Yönetim
Kuruluna sunar.

**Millî Tahkim Divanı ve Milletlerarası Tahkim Divanı**

**MADDE 12 –** (1) Merkez bünyesinde ayrı ayrıMillî Tahkim Divanı ve
Milletlerarası Tahkim Divanı oluşturulur. Tahkim divanlarında, Yönetim
Kurulu Başkanı ve Genel Sekreter doğal üye olup, ayrıca Yönetim Kurulu
tarafından mesleğinde en az on yıl tecrübeye sahip hukukçular arasından
seçilecek üçer üye yer alır. Yönetim Kurulu tarafından seçilen Tahkim
Divanı üyelerinin görev süresi beş yıldır.

\(2) Tahkim Divanı başkanları, Divan üyeleri tarafından üye tam sayısının
salt çoğunluğuyla seçilir.

12268

\(3) Tahkim Divanı, Divan Başkanının başkanlığında en az üç üyenin
katılımıyla toplanır ve toplantıya katılanların çoğunluğuyla karar alır;
oyların eşitliği hâlinde Divan Başkanının oyu doğrultusunda karar
alınmış sayılır. Tahkim Divanı kararlarına karşı taraflar kararın
kendilerine tebliğinden itibaren bir hafta içinde kararı veren Divana
itiraz edebilir. İtiraz üzerine verilen karar kesindir.

\(4) Tahkim Divanı, toplantılarını elektronik ortamda da yapabilir ve
karar alabilir.

\(5) Tahkim Divanı üyeliğinin herhangi bir sebeple sona ermesi hâlinde,
bu üyenin görev süresini tamamlamak üzere yeni üye seçilir.

\(6) Tahkim Divanı, Merkezin belirlediği Tahkim kurallarında öngörülen
görevleri yerine getirir.

**Genel Sekreterlik**

**MADDE 13 –** (1) Genel Sekreterlik; Genel Sekreter, Genel Sekreter
Yardımcısı ve yeteri kadar personelden oluşur.

\(2) Genel Sekreter ve Genel Sekreter Yardımcısı mesleğinde en az on yıl
tecrübeye sahip hukukçular arasından Yönetim Kurulu tarafından seçilir.

\(3) Merkezde tahkim yargılamasına ilişkin işler ile diğer işleri görmek
üzere Genel Sekreterin nezaretinde yeteri kadar büro personeli
çalıştırılır.

\(4) Genel Sekreter ve Genel Sekreter Yardımcısı, tahkim ve alternatif
uyuşmazlık çözüm yöntemlerine ilişkin uygulanacak kurallar ile Merkezin
işleyişine ilişkin usul ve esasları içeren düzenlemelerde belirlenen
görevleri yerine getirir ve Merkezin idari işlerinin yürütülmesinden
sorumludur.

\(5) Genel Sekreter, Genel Sekreter Yardımcısı ve büro personeli
22/5/2003 tarihli ve 4857 sayılı İş Kanunu hükümlerine tabidir.

**Yasaklılık ve gizlilik**

**MADDE 14 –** (1) Danışma Kurulu üyeleri dışındaki Merkez organlarının
üyeleri ile çalışanları, görev süreleri boyunca Merkez bünyesinde
hakemlik veya arabuluculuk yapamazlar. Ancak, tarafların anlaşmalarıyla
bu kişilerin hakemlik veya arabuluculuk yapması mümkündür.

\(2) Merkez organlarının üyeleri ile çalışanları, görevleri dolayısıyla
öğreneceği sırlar ile taraflar ve üçüncü kişilere ait her türlü
bilgileri, görevleri sona erse dahi hiçbir kişi ve kuruluşa açıklayamaz,
kendisi veya başkası yararına kullanamaz; tarafların yazılı izni
olmaksızın görevi gereği edindiği bilgi ve belgelere dayanarak beyan ve
yayınlarda bulunamaz.

**Merkezin gelir ve giderleri**

**MADDE 15 –** (1) Merkezin gelirleri aşağıdaki kaynaklardan oluşur:

a\) Merkez tarafından ücretli olarak sunulan hizmetler karşılığında elde
edilecek gelirler

b\) Yönetim Kurulu tarafından hazırlanan ve Genel Kurul tarafından tasdik
edilen bütçenin gelirlerle karşılanamayan kısmı için temsilci sayısı
esas alınarak belirlenen orana göre, baroya kayıtlı avukatlar arasından
seçilen üyeler için Türkiye Barolar Birliğince, diğer üyeler için
temsilci seçen kuruluşlarca tahsis edilen paylar

\(2) Birinci fıkranın (b) bendi hükmü Adalet Bakanlığı ve Yükseköğretim
Kurulu tarafından seçilecek üyeler için uygulanmaz.

\(3) Merkez, görevlerinin ifası için gereken harcamaları yapma yetkisine
sahiptir.

12269

**Uygulanacak hükümler**

**MADDE 16 –** (1) Bu Kanunda hüküm bulunmayan hâllerde 22/11/2001
tarihli ve 4721 sayılı Türk Medenî Kanunu ile 4/11/2004 tarihli ve 5253
sayılı Dernekler Kanunu hükümleri uygulanır.

**Geçiş hükümleri**

**GEÇİCİ MADDE 1 –** (1) Bu Kanunun yürürlüğe girdiği tarihten itibaren
Merkezin Yönetim Kurulu oluşturuluncaya kadar geçecek süre içindeki tüm
destek hizmetleri Türkiye Odalar ve Borsalar Birliği tarafından
yürütülür.

\(2) Bu Kanunun 6 ncımaddesinde belirtilen kurum ve kuruluşlarca, Kanunun
yürürlüğe girdiği tarihten itibaren iki ay içinde Merkezin Genel
Kurulunda görev yapacak temsilciler Türkiye Odalar ve Borsalar Birliğine
bildirilir. Temsilcilerin bildirilmesinden itibaren iki ay içinde Genel
Kurul ilk toplantısını yapar. Genel Kurulun ilk toplantı tarihi, Genel
Kurul üyeleri bakımından dört yıllık görev süresinin başlangıcı olarak
kabul edilir.

\(3) Tahkim ve alternatif uyuşmazlık çözüm yöntemlerine ilişkin
uygulanacak kurallar ile Merkezin işleyişine ilişkin usul ve esasları
içeren düzenlemeler, Yönetim Kurulunun seçilmesinden itibaren altı ay
içinde Merkez tarafından hazırlanır ve yürürlüğe konulur.

\(4) Merkezin faaliyetlerini yürütebilmesi için ilk iki yıl bütçesi
Başbakanlık bütçesinden karşılanır.

**Yürürlük**

**MADDE 17 –** (1) Bu Kanun 1/1/2015 tarihinde yürürlüğe girer.

**Yürütme**

**MADDE 18 –** (1) Bu Kanun hükümlerini Bakanlar Kurulu yürütür.
