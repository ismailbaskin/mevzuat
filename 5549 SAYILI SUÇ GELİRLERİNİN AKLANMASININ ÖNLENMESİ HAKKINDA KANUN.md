9971

 

**SUÇ GELİRLERİNİN AKLANMASININ **

**ÖNLENMESİ HAKKINDA KANUN**

** **

** **

             Kanun Numarası             : 5549

          Kabul Tarihi                    : 11/10/2006

          Yayımlandığı R.Gazete   : Tarih  : 18/10/2006   Sayı : 26323

          Yayımlandığı Düstur         : Tertip : 5  Cilt : 46 

** **

** **

**BİRİNCİ BÖLÜM**

**Amaç ve Tanımlar**

             **Amaç**

**             MADDE 1 –** (1) Bu Kanunun amacı, suç gelirlerinin
aklanmasının önlenmesine ilişkin usûl ve esasları belirlemektir.

             **Tanımlar   **

**             MADDE 2 –** (1) Bu Kanunda geçen;

             a) Bakanlık: Maliye Bakanlığını,

             b) Bakan: Maliye Bakanını,

             c) Başkanlık: Malî  Suçları Araştırma Kurulu Başkanlığını,

             ç) Koordinasyon Kurulu: Malî Suçlarla Mücadele Koordinasyon
Kurulunu,

             d) Yükümlü: Bankacılık, sigortacılık, bireysel emeklilik,
sermaye piyasaları, ödünç para verme ve diğer finansal hizmetler ile
posta ve taşımacılık, talih ve bahis oyunları alanında faaliyet
gösterenler; döviz, taşınmaz, değerli taş ve maden, mücevher, nakil
vasıtası, iş makinesi, tarihi eser, sanat eseri ve antika ticareti ile
iştigal edenler veya bu faaliyetlere aracılık edenler ile noterler, spor
kulüpleri ve Bakanlar Kurulunca belirlenen diğer alanlarda faaliyet
gösterenleri,

            e) **(Değişik: 7/7/2011 - KHK - 646/10 md.)** Denetim
elemanı: Vergi Müfettişleri, Gümrük ve Ticaret Müfettişleri, Bankalar
Yeminli Murakıpları, Hazine Kontrolörleri, Sigorta Denetleme Uzman ve
Aktüerleri, Bankacılık Düzenleme ve Denetleme Kurumu ve Sermaye Piyasası
Kurulu Uzmanlarını, ^(1)^

             f) Suç geliri: Suçtan kaynaklanan malvarlığı değerini,

             g) Aklama suçu: 26/9/2004 tarihli ve 5237 sayılı Türk Ceza
Kanununun 282 nci maddesinde düzenlenen suçu,

             ifade eder.

\_\_\_\_\_\_\_\_\_\_\_\_\_\_\_\_\_\_\_

*^(1)^ 11/10/2011 tarihli ve 662 sayılı KHK’nin 70 inci maddesi ile bu
bentte yer alan “Hazine Kontrolörleri,” ibaresinden sonra gelmek üzere
“Sigorta Denetleme Uzman ve Aktüerleri,” ibaresi eklenmiştir.*

9972

 

**İKİNCİ BÖLÜM**

**Yükümlülükler ve Bilgi Değişimi**

**             Kimlik tespiti**

**             MADDE 3 –** (1) Yükümlüler, kendileri nezdinde yapılan
veya aracılık ettikleri işlemlerde işlem yapılmadan önce, işlem yapanlar
ile nam veya hesaplarına işlem yapılanların kimliklerini tespit etmek
zorundadır.

             (2) Kimlik tespitine esas belge nevilerini belirlemeye
Bakanlık yetkili olup, kimlik tespitini gerektiren işlem türleri,
bunların parasal sınırları ve konuyla ilgili diğer usûl ve esaslar
yönetmelikle belirlenir.

**             Şüpheli işlem bildirimi**

**             MADDE 4 –** (1) Yükümlüler nezdinde veya bunlar
aracılığıyla yapılan veya yapılmaya teşebbüs edilen işlemlere konu
malvarlığının yasa dışı yollardan elde edildiğine veya yasa dışı
amaçlarla kullanıldığına dair herhangi bir bilgi, şüphe veya şüpheyi
gerektirecek bir hususun bulunması halinde bu işlemlerin yükümlüler
tarafından Başkanlığa bildirilmesi zorunludur.

             (2) Yükümlüler, Başkanlığa şüpheli işlem bildiriminde
bulunulduğunu, yükümlülük denetimi ile görevlendirilen denetim
elemanları ile yargılama sırasında mahkemeler dışında, işleme taraf
olanlar dahil hiç kimseye açıklayamazlar.

             (3) Yükümlülerin hangi faaliyetlerinden dolayı ve hangi
usûl ve esaslara göre şüpheli işlem bildiriminde bulunacağı yönetmelikle
belirlenir.

**             Eğitim, iç denetim, kontrol ve risk yönetim sistemleri
ile diğer tedbirler**

**             MADDE 5 –** (1) Bakanlık; bu Kanunun amacına uygun olarak
eğitim, iç denetim, kontrol ve risk yönetim sistemleri oluşturulması ve
bu Kanunla getirilen yükümlülüklere uyumu sağlamak üzere, gerekli yetki
ile donatılmış idarî düzeyde görevli tayin edilmesi de dahil, gereken
tedbirlerin alınması konusunda, işletme büyüklükleri ve iş hacimlerini
de dikkate alarak yükümlüleri ve uygulamaya ilişkin usûl ve esasları
belirlemeye yetkilidir.

**             Devamlı bilgi verme**

**             MADDE 6 –** (1) Yükümlüler taraf oldukları veya aracılık
ettikleri işlemlerden, Bakanlıkça belirlenecek tutarı aşanları
Başkanlığa bildirmek zorundadırlar.

             (2) Devamlı bilgi verme kapsamındaki işlem türleri,
bilgilerin ne şekilde ve hangi sürelerde verileceği, kapsam dışında
tutulacak yükümlüler ile uygulamaya ilişkin diğer usûl ve esaslar
Bakanlıkça belirlenir.

             (3) Bu Kanunun uygulanmasına ilişkin olarak, yükümlüler
dışındaki kamu kurum ve kuruluşları ile kamu kurumu niteliğindeki kurum
ve kuruluşlardan da Başkanlığa devamlı bilgi vermeleri istenebilir.
Kimlerin, hangi usûl ve esaslara göre devamlı bilgi vereceği
yönetmelikle belirlenir.

9973

 

**            Bilgi ve belge verme **

**MADDE 7 –** (1) Kamu kurum ve kuruluşları, gerçek ve tüzel kişiler ile
tüzel kişiliği olmayan kuruluşlar, Başkanlık ve denetim elemanları
tarafından istenilecek her türlü bilgi, belge ve bunlara ilişkin her
türlü ortamdaki kayıtları, bu kayıtlara erişimi sağlamak veya okunabilir
hale getirmek için gerekli tüm bilgi ve şifreleri tam ve doğru olarak
vermek ve gerekli kolaylığı sağlamakla yükümlüdür.

\(2) Yukarıdaki fıkraya göre talepte bulunulanlar savunma hakkına ilişkin
hükümler saklı kalmak kaydıyla, özel kanunlarda yazılı hükümleri ileri
sürerek bilgi ve belge vermekten kaçınamazlar.

**Muhafaza ve ibraz**

**MADDE 8 –** (1) Yükümlüler, bu Kanunla getirilen yükümlülüklere ve
işlemlerine ilişkin her türlü ortamdaki; belgeleri düzenleme tarihinden,
defter ve kayıtları son kayıt tarihinden, kimlik tespitine ilişkin
belgeleri ise son işlem tarihinden itibaren sekiz yıl süreyle muhafaza
ve istenmesi halinde yetkililere ibraz etmekle yükümlüdür.

**Erişim sistemi**

**MADDE 9 –** (1) Kanunları veya faaliyet konuları gereğince, ekonomik
olaylara, servet unsurlarına, vergi mükellefiyetlerine, nüfus
bilgilerine ve yasa dışı faaliyetlere ilişkin kayıt tutan kamu kurum ve
kuruluşları ile kamu kurumu niteliğindeki kurum ve kuruluşların bilgi
işlem sistemlerine Bakanlık ve ilgili Bakanlığın veya kamu kurumu
niteliğindeki kurum ve kuruluşların yetkili organlarının birlikte
belirleyeceği usûl ve esaslar dahilinde Başkanlıkça erişim sistemi
kurulabilir.

\(2) Türkiye Cumhuriyet Merkez Bankası hariç kamu sermayeli bankalar ile
kamu iktisadî teşebbüsleri birinci fıkra kapsamı dışındadır.

**Elektronik tebligat**

**MADDE 9/A- (Ek: 18/6/2014-6545/87 md.)**

\(1) Bu Kanun ve 7/2/2013 tarihli ve 6415 sayılı Terörizmin Finansmanının
Önlenmesi Hakkında Kanunun uygulanması kapsamında yapılacak tebligatlar,
11/2/1959 tarihli ve 7201 sayılı Tebligat Kanununun 7/A maddesinde
düzenlenen elektronik tebligata ilişkin usullere bağlı olmaksızın,
elektronik ortamda tebliğ edilebilir ve tebligata elektronik ortamda
cevap verilmesi istenebilir. Bu şekilde yapılan tebligatlar karşı tarafa
ulaştığında tebliğ edilmiş sayılır.

\(2) Başkanlık, elektronik ortamda yapılacak tebligatla ilgili her türlü
teknik altyapıyı kurmaya veya kurulmuş olanları kullanmaya, tebliğe
elverişli elektronik adres kullanma ve cevapların elektronik ortamda
verilmesi zorunluluğu getirmeye, elektronik ortamda tebliğ yapılacaklar
ile elektronik ortamdaki tebligata ilişkin diğer usul ve esasları
belirlemeye yetkilidir.

**Yükümlülerin korunması**

**MADDE 10 –** (1) Bu Kanun gereğince yükümlülüklerini yerine getiren
gerçek ve tüzel kişiler hiçbir şekilde hukukî ve cezaî bakımdan sorumlu
tutulamaz.

\(2) Özel kanunlarda hüküm bulunsa dahi şüpheli işlem bildiriminde
bulunanlara dair, mahkeme dışında, üçüncü kişi, kurum ve kuruluşlara
bilgi verilemez. Bu kişilerin kimliklerinin saklı tutulması ve
güvenliklerinin sağlanması için mahkemece gerekli önlemler alınır.

**Yükümlülük denetimi **

**MADDE 11 –** (1) **(Değişik: 7/7/2011 - KHK - 646/10 md.)** Bu Kanun
ve ilgili mevzuatla getirilen yükümlülüklerin denetimi, 2 nci maddede
sayılan denetim elemanları vasıtasıyla yerine getirilir.

\(2) Başkanlık, yükümlüler nezdinde yapılacak denetimin münferiden veya
bir denetim programı kapsamında yapılmasını isteyebilir. Kendisinden
talepte bulunulan birim bu talebin gereğini yerine getirmek zorundadır.
**(Değişik üçüncü cümle: 7/7/2011 - KHK - 646/10 md.)**
Görevlendirilecek denetim elemanları Başkanlığın talebi üzerine ilgili
birim amirinin teklifi ve bağlı veya ilgili bulundukları Bakanın onayı
ile belirlenir.

9974

 

            (3) Yükümlülük denetimiyle görevlendirilen denetim
elemanları, bu Kanun kapsamında kamu kurum ve kuruluşları da dahil
gerçek ve tüzel kişilerden ve tüzel kişiliği olmayan kuruluşlardan her
türlü bilgi, belge ve kanunî defterleri istemeye ve bunlar nezdinde her
türlü evrak ve kayıtları incelemeye, ilgililerden yazılı ve sözlü bilgi
almaya yetkili olup ayrıca diğer kanunların kendilerine verdiği
yetkileri de kullanır.

\(4) Denetim elemanları, kendi görev alanlarına ilişkin olarak
kurumlarınca verilen görevleri yaparken tespit ettikleri yükümlülük
ihlâllerini Başkanlığa bildirir.

**Uluslararası bilgi değişimi**

**MADDE 12 –** (1) Başkanlığın görev alanına giren konularda
uluslararası bilgi değişimini teminen, yabancı ülkelerdeki muadil
kurumlarla uluslararası antlaşma niteliğinde olmayan mutabakat
muhtıraları imzalamaya ve imzalanan mutabakat muhtıralarını değiştirmeye
Malî Suçları Araştırma Kurulu Başkanı yetkilidir. İmzalanacak mutabakat
muhtıraları ve değişiklikleri Bakanlar Kurulu kararıyla yürürlüğe girer.

**ÜÇÜNCÜ BÖLÜM**

**Cezalar, Elkoyma ve Kararların Bildirimi**

**Yükümlülük ihlâlinde idarî ceza **

**MADDE 13 –** (1) Bu Kanunun 3 ve 6 ncı maddeleri ile 4 üncü maddesinin
birinci fıkrasında yer alan yükümlülüklerden herhangi birini ihlâl eden
yükümlülere Başkanlıkça beşbin Yeni Türk Lirası idarî para cezası
verilir. Yükümlünün banka, finansman şirketi, faktoring şirketi,
ikrazatçı, finansal kiralama şirketi, sigorta ve reasürans şirketi,
emeklilik şirketi, sermaye piyasası kurumu veya yetkili müessese olması
halinde, idarî para cezası iki kat olarak uygulanır.

\(2) **(Mülga: 18/6/2014-6545/88 md.)**

\(3) Bu Kanunun 5 inci maddesinde yer alan yükümlülüklere uymayan
yükümlülere, eksikliklerin giderilmesi ve gerekli tedbirlerin alınması
için 30 günden az olmamak üzere süre verilir. Verilen süre içinde
eksiklikleri gidermeyen ve gerekli tedbirleri almayan yükümlülere
birinci fıkra hükümleri uygulanır.

\(4) **(Değişik: 18/6/2014-6545/88 md.)** Bu Kanunun 9/A maddesi
gereğince getirilen elektronik tebligata ilişkin yükümlülüklerini yerine
getirmediği tespit edilen kişi, kurum veya kuruluşlara Başkanlık
tarafından her bir tespit için on bin Türk lirası idari para cezası
uygulanır. Bu şekilde bir yıl içinde uygulanacak idari para cezasının
toplam tutarı iki yüz elli bin Türk lirasını geçemez.

\(5) **(Ek: 18/6/2014-6545/88 md.)** Maddenin ilk üç fıkrası kapsamında
uygulanacak idari para cezasının toplam tutarı; her bir yükümlülük için,
ihlalin yapıldığı yıl itibarıyla, birinci fıkra kapsamında iki kat
olarak uygulanacak yükümlüler için on milyon Türk lirasını, bunlar
dışında kalan yükümlüler için bir milyon Türk lirasını aşamaz. Üst
tutardan ceza uygulanan yükümlüler nezdinde takip eden yılda aynı
neviden bir yükümlülük ihlali olması durumunda bu hadler iki kat olarak
uygulanır.

\(6) **(Ek: 18/6/2014-6545/88 md.)**Yükümlülüğün ihlal edildiği tarihten
itibaren beş yıl geçtikten sonra idari para cezası verilemez.

\(7) Bu madde ile ilgili diğer usûl ve esaslar Bakanlık tarafından
çıkarılacak yönetmelikle belirlenir.^(1)^

**Yükümlülük ihlâlinde adlî ceza**

**MADDE 14 –** (1) Bu Kanunun 4 üncü maddesinin ikinci fıkrası ile 7 ve
8 inci maddelerindeki yükümlülükleri ihlâl eden kimse bir yıldan üç yıla
kadar hapis ve beşbin güne kadar adlî para cezası ile cezalandırılır.

\_\_\_\_\_\_\_\_\_\_\_\_

*(1) 18/6/2014 tarihli ve 6545 sayılı Kanunun 88 inci maddesiyle bu
maddeye dördüncü fıkrasından sonra gelmek üzere aşağıdaki fıkralar
eklenmiş ve mevcut beşinci fıkrası yedinci fıkra olarak teselsül
ettirilmiştir.*

9975

 

             (2) Bu suç dolayısıyla tüzel kişiler hakkında bunlara özgü
güvenlik tedbirlerine hükmolunur.

**             Başkası hesabına işlem yapıldığının beyan edilmemesi **

**             MADDE 15 –** (1) Yükümlüler nezdinde veya aracılığıyla
yapılacak kimlik tespitini gerektiren işlemlerde, kendi adına ve fakat
başkası hesabına hareket eden kimse, bu işlemleri yapmadan önce kimin
hesabına hareket ettiğini yükümlülere yazılı olarak bildirmediği
takdirde altı aydan bir yıla kadar hapis veya beşbin güne kadar adlî
para cezasıyla cezalandırılır.

**             Gümrük idaresine yapılacak açıklama**

**             MADDE 16 –** (1) Türk parası, döviz veya bunlarla ödemeyi
sağlayan belgeleri yurt dışına çıkaran veya yurda getiren yolcular,
gümrük idaresinin talebi üzerine bunlarla ilgili olarak tam ve doğru
açıklama yapmakla mükelleftir.

             (2) Yetkililerce talep edildiği halde herhangi bir açıklama
yapılmaması veya yanlış ya da yanıltıcı açıklama yapılması halinde,
yolcu beraberindeki değerler gümrük idaresi tarafından muhafaza altına
alınır. Gümrük idaresince, açıklamada bulunmayan yolculara taşıdıkları
değerin, tutar konusunda gerçeğe aykırı açıklamada bulunan yolculara ise
taşıdıkları değer ile açıkladıkları değer arasındaki farkın onda biri
kadar idarî para cezası kesilir. Ayrıca durum şüpheli sayılarak
Başkanlığa bildirilmekle birlikte ilgili diğer mercilere de intikal
ettirilir. Binbeşyüz Yeni Türk Lirasına kadar olan farklar için bu fıkra
hükmü uygulanmaz.

**             Elkoyma**

**             MADDE 17 –** (1) Aklama ve terörün finansmanı suçunun
işlendiğine dair kuvvetli şüphe bulunan hallerde 5271 sayılı Ceza
Muhakemesi Kanununun 128 inci maddesindeki usûle göre malvarlığı
değerlerine elkonulabilir.

             (2) Gecikmesinde sakınca bulunan hallerde Cumhuriyet
savcısı da el koyma kararı verebilir. Hâkim kararı olmaksızın yapılan
elkoyma işlemi yirmidört saat içinde görevli hâkimin onayına sunulur.
Hâkim en geç yirmidört saat içinde onaylanıp onaylanmamasına karar
verir. Onaylanmama halinde Cumhuriyet savcılığının kararı hükümsüz
kalır.

**             Kararların bildirimi**

**             MADDE 18 –** (1) Aklama ve terörün finansmanı suçundan
dolayı yapılan soruşturma sonucunda verilen kovuşturmaya yer olmadığına
dair karar veya düzenlenen iddianame, kovuşturma sonucunda verilen hüküm
ve bu Kanunun 17 nci maddesine göre verilen elkoyma kararının bir örneği
izleyen ayın sonuna kadar ilgili Cumhuriyet savcılıkları ve mahkemelerce
Başkanlığa gönderilir.

9976

 

**DÖRDÜNCÜ BÖLÜM**

**Başkanlık ve Koordinasyon Kurulu**

**             Başkanlığın görev ve yetkileri**

**             MADDE 19 –** (1) Malî Suçları Araştırma Kurulu Başkanlığı
doğrudan Maliye Bakanına bağlı olup görev ve yetkileri şunlardır:

             a) Suç gelirlerinin aklanmasının önlenmesi amacıyla
politika hazırlamak ve uygulama stratejileri geliştirmek, bu amaçla
kurum ve kuruluşlar arasında koordinasyonu sağlamak, ortak çalışmalar
yapmak, görüş ve bilgi alışverişinde bulunmak.

             b) Belirlenen politikalar çerçevesinde kanun, tüzük ve
yönetmelik taslakları hazırlamak, bu Kanun ile buna ilişkin Bakanlar
Kurulu kararlarının uygulanması konusunda düzenlemeler yapmak.

             c) Suç gelirlerinin aklanması alanındaki gelişmeler ile
aklama suçunun önlenmesi ve ortaya çıkarılmasına yönelik yöntemler
konusunda araştırmalar yapmak.

             ç) Suç gelirlerinin aklanmasını önlemek amacıyla sektörel
çalışmalar yapmak, önlemler geliştirmek ve uygulamayı izlemek.

             d) Kamuoyu duyarlılığını ve desteğini artırmaya yönelik
çalışmalar yapmak.

             e) Suç gelirlerinin aklanması ve terörün finansmanının
önlenmesi kapsamında veri toplamak, şüpheli işlem bildirimlerini almak,
analiz etmek ve değerlendirmek.

             f) Değerlendirme sürecinde gerek duyulduğunda kolluk ve
diğer birimlerden kendi görev alanlarında inceleme ve araştırma
yapılması talebinde bulunmak.

             g) Bu Kanun kapsamına giren işlemler ile ilgili olarak,
araştırma ve inceleme yapmak veya yaptırmak.

             ğ) Yapılan araştırma ve inceleme sonucunda aklama suçunun
işlendiği hususunda olguların varlığının tespiti halinde, Ceza
Muhakemesi Kanunu hükümlerine göre gerekli işlemler yapılmak üzere
Cumhuriyet başsavcılığına suç duyurusunda bulunmak.

             h) Cumhuriyet savcıları tarafından intikal ettirilen
konuları incelemek ve aklama suçunun tespitine ilişkin talepleri yerine
getirmek.

             ı) Aklama veya terörün finansmanı suçunun işlendiğine dair
ciddi şüphelerin mevcut olması durumunda konuyu ilgili Cumhuriyet
savcılığına intikal ettirmek.

             i) Kanun ve ilgili mevzuat kapsamında yükümlülük denetimi
yapılmasını sağlamak.

             j) Kamu kurum ve kuruluşları, gerçek ve tüzel kişiler ile
tüzel kişiliği olmayan kuruluşlardan her türlü bilgi ve belgeyi istemek.

             k) Bilgi ve ihtisasına ihtiyaç duyulması halinde, diğer
kamu kurum ve kuruluşlarında çalışanların Başkanlık bünyesinde geçici
olarak görevlendirilmelerini talep etmek.

             l) Görev alanına giren konularda uluslararası ilişkileri
yürütmek, görüş ve bilgi alışverişinde bulunmak.

             m) Yabancı ülkelerdeki muadil kurumlarla bilgi ve belge
değişiminde bulunmak, bu amaçla uluslararası antlaşma niteliğinde
olmayan mutabakat muhtırası imzalamak.

9977

 

   (2) Başkanlıkça birinci fıkranın (f) bendine göre kendisinden talepte
bulunulan birim, bu talebin gereğini ivedi olarak yerine getirmek
zorundadır.

\(3) Başkanlık, aklama suçunun araştırılması ve incelenmesi görevlerini
denetim elemanları vasıtasıyla yerine getirir. Görevlendirilecek denetim
elemanları Başkanın talebi üzerine ilgili birim amirinin teklifi ve
bağlı veya ilgili bulundukları Bakanın onayı ile belirlenir.

\(4) Başkanlığın talebi üzerine görevlendirilecek denetim elemanları
görevlendirme konusuna giren hususlarda bilgi ve belge istemeye,
araştırma ve inceleme yapmaya, uygulamayı takip ve denetlemeye, bu
maksatla her türlü evrakın tetkikine yetkilidir.

**İşlemlerin ertelenmesi**

**MADDE 19/A-** **(Ek: 14/4/2016 - 6704/20 md.)**

\(1) Yükümlüler nezdinde veya bunlar aracılığıyla yapılmaya teşebbüs
edilen ya da hâlihazırda devam eden işlemleri, işleme konu malvarlığının
aklama veya terörün finansmanı suçu ile ilişkili olduğuna dair şüphe
bulunması üzerine; Başkanlıkça şüpheyi teyit etmek, işlemi analiz etmek
ya da gerekli görüldüğünde analiz sonuçlarını yetkili makamlara intikal
ettirmek amacıyla yedi iş günü süreyle askıya almaya veya bu işlemlerin
aynı süreyle gerçekleşmesine izin vermemeye Bakan yetkilidir.

\(2) Bu yetki, yabancı bir muadil kuruluşun işlemin askıya alınması veya
gerçekleşmesine izin verilmemesi yönündeki gerekçeli talebinde yer alan
işlemler hakkında da Başkanlıkça aklama veya terörün finansmanı suçu ile
ilişkili olduğuna dair şüphe görülmesi şartıyla mütekabiliyet ilkesi
gözetilerek kullanılabilir.

\(3) Bu maddenin uygulanmasına ilişkin diğer usul ve esaslar Bakanlık
tarafından çıkarılan yönetmelikle belirlenir.”

**Koordinasyon Kurulu ^(1)^**

**MADDE 20 –** (1) Suç gelirlerinin aklanmasının önlenmesine ilişkin
kanun taslakları ile Bakanlar Kurulu kararıyla yürürlüğe girecek
yönetmelik taslaklarını değerlendirmek ve uygulamayla ilgili kurum ve
kuruluşlar arasında koordinasyon sağlamak üzere Malî Suçlarla Mücadele
Koordinasyon Kurulu oluşturulmuştur.

\(2) Koordinasyon Kurulu; Maliye Bakanlığı Müsteşarının başkanlığında,
Gelir İdaresi Başkanı, Vergi Denetim Kurulu Başkanı, Malî Suçları
Araştırma Kurulu Başkanı İçişleri Bakanlığı Müsteşar Yardımcısı, Adalet
Bakanlığı Kanunlar Genel Müdürü, Dışişleri Bakanlığı Ekonomik İşler
Genel Müdürü, Hazine Kontrolörleri Kurulu Başkanı, Sigorta Denetleme
Kurulu Başkanı, Hazine Müsteşarlığı Malî Sektörle İlişkiler ve Kambiyo
Genel Müdürü, Hazine Müsteşarlığı Sigortacılık Genel Müdürü, Gümrük
Müsteşarlığı Teftiş Kurulu Başkanı, Gümrük Müsteşarlığı Gümrükler Genel
Müdürü, Bankacılık Düzenleme ve Denetleme Kurumu Başkan Yardımcısı,
Sermaye Piyasası Kurulu Başkan Yardımcısı ve Türkiye Cumhuriyet Merkez
Bankası Başkan Yardımcısından oluşur. ^(1)\ (3)^

\(3) Görüş ve bilgilerine gerek duyulan kurum ve kuruluşların
temsilcileri oy hakkı olmaksızın Koordinasyon Kuruluna çağrılabilir.

\(4) Koordinasyon Kurulu yılda en az iki defa toplanır.

**Bildirim ve bilgilerin değerlendirilmesi**^(2)^

**MADDE 21 –** **(Değişik: 26/9/2011-KHK-659/17)**

\(1) Bu Kanun kapsamında alınan bildirim ve bilgiler Başkanlıkta istihdam
edilen Maliye Uzmanı ve Maliye Uzman Yardımcıları tarafından
değerlendirilir.

–––––––––––––––––––––

*(1) 7/7/2011 tarihli ve 646 sayılı KHK’nin 10 uncu maddesiyle, bu
maddenin ikinci fıkrasında yer alan “Malî Suçları Araştırma Kurulu
Başkanı, Maliye Teftiş Kurulu Başkanı, Maliye Hesap Uzmanları Kurulu
Başkanı, Gelir İdaresi Başkanı” ibaresi “Gelir İdaresi Başkanı, Vergi
Denetim Kurulu Başkanı, Malî Suçları Araştırma Kurulu Başkanı” şeklinde
değiştirilmiş ve metne işlenmiştir.*

*(2) 26/9/2011 tarihli ve 659 sayılı KHK’nın 17 nci maddesiyle bu
maddenin başlığı “Malî suçları araştırma uzmanı ve uzman yardımcısı”
iken metne işlendiği şekilde değiştirilmiştir.*

*(3) 11/10/2011 tarihli ve 662 sayılı KHK’nin 70 inci maddesi ile bu
fıkrada yer alan “Hazine Kontrolörleri Kurulu Başkanı,” ibaresinden
sonra gelmek üzere “Sigorta Denetleme Kurulu Başkanı,” ibaresi eklenmiş,
aynı fıkrada yer alan “Banka ve Kambiyo” ibaresi “Malî Sektörle
İlişkiler ve Kambiyo” şeklinde değiştirilmiştir.*

9978

 

**             Sırrın ifşaı**

**             MADDE 22 –** (1) Aşağıda yazılı kimseler görevlerinden
ayrılsalar dahi, görevleri dolayısıyla kişilerin ve bu kişilerle ilgili
kimselerin şahıslarına, muamele ve hesap durumlarına, işlerine,
işletmelerine, servetlerine ve mesleklerine ilişkin olarak öğrendikleri
sırları ifşa edemezler ve kendilerinin veya üçüncü şahısların yararına
kullanamazlar:

             a) Koordinasyon Kurulu Başkan ve üyeleri, denetim
elemanları ile Kurul personeli.

             b) Bilgilerine ve ihtisaslarına başvurulan kişiler.

             c) Bu bilgileri görevleri dolayısıyla öğrenen diğer kamu
görevlileri.

             (2) Bu kişiler, öğrendikleri sırları ifşa etmeleri halinde,
bir yıldan dört yıla kadar hapis cezası ile cezalandırılır. Bu sırlar
maddi menfaat karşılığında ifşa edildiğinde verilecek hapis cezası iki
yıldan az olamaz.

             (3) Bu Kanun uyarınca yabancı ülkelerdeki muadil
kuruluşlara Başkanlıkça bilgi verilmesi sırrın ifşaı sayılmaz.

 

**BEŞİNCİ BÖLÜM**

**Çeşitli ve Son Hükümler**

**             MADDE 23 –** (1) Malî Suçları Araştırma Kurulu
Başkanlığında kullanılmak üzere ekli (1) sayılı listede yer alan
kadrolar ihdas edilerek 13/12/1983 tarihli ve 190 sayılı Genel Kadro ve
Usulü Hakkında Kanun Hükmünde Kararnameye ekli (I) sayılı cetvelin
Maliye Bakanlığına ait bölümüne eklenmiştir.^(1)^

**             MADDE 24 –** (1) **(13/12/1983 tarihli ve 178 sayılı
Maliye Bakanlığının Teşkilat ve Görevleri Hakkında Kanun Hükmünde
Kararname ile ilgili olup yerine işlenmiştir.)**

 

 

\_\_\_\_\_\_\_\_\_\_\_\_\_\_\_\_\_\_\_\_\_\_

*(1) Bu madde ile ihdas edilen kadrolar için 18/10/2006 tarihli ve 26323
sayılı Resmi Gazete’ye bakınız.*

9979

**Ek ödemeler ^(1)^**

**MADDE 25 –** (1) Koordinasyon Kurulunun başkan ve üyelerine her
toplantı için (3000) gösterge rakamının memur aylık katsayısıyla çarpımı
sonucunda bulunan tutar üzerinden toplantı ücreti ödenir.

\(2) Başkanlıkta görev yapan;

a\) **(Mülga: 11/10/2011-KHK-666/1 md.) ^(1)^**

b\) **(Mülga: 11/10/2011-KHK-666/1 md.) ^(1)^**

c\) Bu Kanun kapsamında görevlendirilen denetim

elemanlarına (Altı ayı geçmemek üzere) (10000)

ç) **(Mülga: 11/10/2011-KHK-666/1 md.) ^(1)^**

d\) **(Mülga: 11/10/2011-KHK-666/1 md.) ^(1)^**

e\) **(Mülga: 11/10/2011-KHK-666/1 md.) ^(1)^**

gösterge rakamının memur aylık katsayısıyla çarpımı sonucunda bulunan
tutarı geçmemek üzere Bakan onayı ile ek ücret ödenir.

\(3) **(Mülga: 11/10/2011-KHK-666/1 md.) ^(1)^**

\(4) Bu ödemeler damga vergisi hariç herhangi bir vergi ve kesintiye tâbi
tutulmaz.

**Kaldırılan ve değiştirilen hükümler**

**MADDE 26 –** (1) 13/11/1996 tarihli ve 4208 sayılı Kanunun 1, 3, 4, 5,
6, 7, 8, 9, 12 ve 14 üncü maddeleri, 2 nci maddesinin (a), (b), (d) ve
(e) bentleri ile 15 inci maddesinin birinci ve üçüncü fıkraları
yürürlükten kaldırılmıştır.

\(2) 4208 sayılı Kanunun 13 üncü maddesinin birinci ve üçüncü fıkraları
yürürlükten kaldırılmış ve ikinci fıkrası "Suçtan kaynaklanan malvarlığı
değerlerinin kontrollü teslimatına ilişkin yabancı ülke talepleri
hakkında karar vermeye Ankara Sulh Ceza Mahkemesi yetkilidir." şeklinde
değiştirilmiştir.

\(3) Diğer mevzuatta yer alan "karapara" ibaresinden "suçtan kaynaklanan
malvarlığı değeri", "karapara aklama suçu" ibaresinden "aklama suçu"
anlaşılır.

**Yönetmelikler**

**MADDE 27 –** (1) Bu Kanunun 2 nci maddesinin (d) ve (e) bentleri ile
3, 4, 6, 7, 11, 15, 16, 19 ve 20 nci maddelerinde belirtilen hususlara
ilişkin usûl ve esaslar Bakanlar Kurulunca, Kanunun yayımı tarihini
izleyen altı ay içinde çıkarılacak yönetmeliklerle düzenlenir.

**Maktu tutarların artırımı**

**MADDE 28 –** (1) Bu Kanunun 13 ve 16 ncı maddelerinde yer alan maktu
tutarlar her yılın başından geçerli olmak üzere, bir önceki yıl için
4/1/1961 tarihli ve 213 sayılı Vergi Usul Kanunu uyarınca belirlenen
yeniden değerleme oranında artırılarak uygulanır. Hesaplamalarda on Yeni
Türk Lirasına kadar olan tutarlar dikkate alınmaz.

**EK MADDE 1 ‒(Ek:26/9/2011-KHK-659/17)**

Başkanlık, aklama suçunun araştırılması ve incelenmesi ile yükümlülük
denetimi görevlerini, denetim elemanları arasından Başkanın talebi
üzerine ilgili birim amirinin teklifi ve bağlı veya ilgili bulundukları
bakanın onayı ile belirlenerek Başkanlık emrinde üç yıla kadar geçici
süreyle görevlendirile[[]{#OLE_LINK2 .anchor}]{#OLE_LINK1 .anchor}n
denetim elemanları vasıtasıyla da yerine getirebilir. Bu süre aynı usul
ve esaslar dahilinde üç yıla kadar daha uzatılabilir. Başkanlık emrinde
görevlendirilen denetim elemanlarına görev süresi boyunca 25 inci madde
uyarınca süre sınırlamasına tabi olmaksızın ek ödeme yapılır.

**–––––––––––––––––––––**

*(1) 11/10/2011 tarihli ve 666 sayılı KHK ile bu maddede yapılan
düzenlemeler; 10/10/2013 tarihli ve 28791 sayılı Resmi Gazete’de
yayımlanan Anayasa Mahkemesi’nin 27/12/2012 tarihli ve E.: 2011/139, K.:
2012/205 sayılı Kararı ile iptal edilmiştir.*

9980

**GEÇİCİ MADDE 1 –** (1) Bu Kanunda öngörülen düzenlemeler yürürlüğe
girinceye kadar, mevcut düzenlemelerin bu Kanuna aykırı olmayan
hükümlerinin uygulanmasına devam olunur.

**GEÇİCİ MADDE 2 –** (1) Bu Kanunun 21 inci maddesinin ikinci fıkrasında
belirtilen yabancı dil şartı, Kanunun yürürlüğe girdiği tarihte Malî
Suçları Araştırma Uzman Yardımcısı olarak görev yapanlar için
uygulanmaz.

**MADDE 29 –** (1) Bu Kanun yayımı tarihinde yürürlüğe girer.

**MADDE 30 –** (1) Bu Kanun hükümlerini Bakanlar Kurulu yürütür.

**5549 SAYILI KANUNA EK VE DEĞİŞİKLİK GETİREN**

**MEVZUATIN VEYA ANAYASA MAHKEMESİ TARAFINDAN İPTAL EDİLEN HÜKÜMLERİN
YÜRÜRLÜĞE GİRİŞ TARİHİNİ**

**GÖSTERİR LİSTE**

  -------------------------------------------------------------------------------------- ------------------------------------------------------------- ------------------------------------------------------------
  **Değiştiren Kanunun/KHK’nin/ İptal Eden Anayasa Mahkemesi Kararının Numarası**        **5549 sayılı Kanunun değişen veya iptal edilen maddeleri**   **Yürürlüğe Giriş Tarihi**
  KHK/646                                                                                2, 11, 20                                                     10/7/2011
  KHK/659                                                                                21, EK MADDE 1                                                2/11/2011
  KHK/662                                                                                2, 20                                                         2/11/2011
  KHK/666                                                                                25                                                            14/1/2012 tarihinde geçerli olmak üzere 2/11/2011 tarihnde
  Anayasa Mahkemesi’nin 27/12/2012 tarihli ve E.: 2011/139, K.: 2012/205 sayılı Kararı   25                                                            10/10/2013
  6545                                                                                   9/A, 13                                                       28/6/2014
  6704                                                                                   Madde 19/A                                                    26/4/2016
  -------------------------------------------------------------------------------------- ------------------------------------------------------------- ------------------------------------------------------------


