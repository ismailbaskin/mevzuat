 **2015/1 Numaralı Tebliğ ile değişik hali**

**KAMU İHALE KANUNU**

** **

**Kanun Numarası               : 4734**

**Kabul Tarihi  : 4/1/2002**

**Yayımlandığı R.Gazete  : Tarih: 22/1/2002    Sayı: 24648**

**Yayımlandığı Düstur         : Tertip: 5,  Cilt: 42**

  ** **

BİRİNCİ KISIM

*Genel Hükümler*

BİRİNCİ BÖLÜM

*Uygulama İlkeleri*

* *

*            Amaç*

**            Madde 1-** Bu Kanunun amacı, kamu hukukuna tâbi olan veya
kamunun denetimi altında bulunan veyahut kamu kaynağı kullanan kamu
kurum ve kuruluşlarının yapacakları ihalelerde uygulanacak esas ve
usulleri belirlemektir.

*            Kapsam*

**            Madde 2-** Aşağıda belirtilen idarelerin kullanımında
bulunan her türlü kaynaktan karşılanan mal veya hizmet alımları ile
yapım işlerinin ihaleleri bu Kanun hükümlerine göre yürütülür:

            a) **(Değişik: 1/6/2007-5680/1 md.)** Genel bütçe
kapsamındaki kamu idareleri ile özel bütçeli idareler, il özel idareleri
ve belediyeler ile bunlara bağlı; döner sermayeli kuruluşlar, birlikler
(meslekî kuruluş şeklinde faaliyet gösterenler ile bunların üst
kuruluşları hariç), tüzel kişiler.

            b) **(Değişik: 30/7/2003-4964/1 md.)** Kamu iktisadi
kuruluşları ile iktisadi devlet teşekküllerinden oluşan kamu iktisadi
teşebbüsleri.

            c) **(Değişik: 30/7/2003-4964/1 md.)** Sosyal güvenlik
kuruluşları, fonlar, özel kanunlarla kurulmuş ve kendilerine kamu görevi
verilmiş tüzel kişiliğe sahip kuruluşlar (meslekî kuruluşlar ve vakıf
yüksek öğretim kurumları hariç) ile bağımsız bütçeli kuruluşlar.

            d) **(Değişik: 12/6/2002-4761/10 md.)** (a), (b) ve (c)
bentlerinde belirtilenlerin doğrudan veya dolaylı olarak birlikte ya da
ayrı ayrı sermayesinin yarısından fazlasına sahip bulundukları her çeşit
kuruluş, müessese, birlik, işletme ve şirketler.

     e) **(Değişik:13/2/2011-6111/176 md.)** 4603 sayılı Kanun
kapsamındaki bankalar ile bu bankaların doğrudan veya dolaylı olarak
birlikte ya da ayrı ayrı sermayesinin yarısından fazlasına sahip
bulundukları şirketlerin yapım ihaleleri.

**(Değişik ikinci fıkra: 13/2/2011-6111/176 md.)** Ancak, Tasarruf
Mevduatı Sigorta Fonu ve bu Fonun hisselerine kısmen ya da tamamen sahip
olduğu bankalar, 4603 sayılı Kanun kapsamındaki bankalar ve bu
bankaların doğrudan veya dolaylı olarak birlikte ya da ayrı ayrı
sermayesinin yarısından fazlasına sahip bulundukları şirketler ( (e)
bendinde belirtilen yapım ihaleleri hariç) 4603 sayılı Kanun
kapsamındaki bankaların 2499 sayılı Sermaye Piyasası Kanununa tabi
gayrimenkul yatırım ortaklıkları ile enerji, su, ulaştırma ve
telekomünikasyon sektörlerinde faaliyet gösteren teşebbüs, işletme ve
şirketler bu Kanun kapsamı dışındadır.

*    İstisnalar*

**            Madde 3-(Değişik: 30/7/2003-4964/2 md.) **

            a) Kanun kapsamına giren kuruluşlarca, kuruluş amacı veya
mevzuatı gereği işlemek, değerlendirmek, iyileştirmek veya satmak üzere
doğrudan üreticilerden veya ortaklarından yapılan tarım veya
hayvancılıkla ilgili ürün alımları ile 6831 sayılı Orman Kanunu
gereğince orman köyleri kalkındırma kooperatiflerinden ve köylülerden
yapılacak hizmet alımları,

 

8228

 

            b) **(Değişik: 20/11/2008-5812/1 md.)** Savunma, güvenlik
veya istihbarat alanları ile ilişkili olduğuna veya gizlilik içinde
yürütülmesi gerektiğine ilgili bakanlık tarafından karar verilen veya
mevzuatı uyarınca sözleşmenin yürütülmesi sırasında özel güvenlik
tedbirleri alınması gereken veya devlet güvenliğine ilişkin temel
menfaatlerin korunmasını gerektiren hallerle ilgili olan mal ve hizmet
alımları ile yapım işleri,

            c) Uluslararası anlaşmalar gereğince sağlanan dış finansman
ile yaptırılacak olan ve finansman anlaşmasında farklı ihale usul ve
esaslarının uygulanacağı belirtilen mal veya hizmet alımları ile yapım
işleri; uluslararası sermaye piyasalarından yapılacak borçlanmalara
ilişkin her türlü danışmanlık ve kredi derecelendirme hizmetleri;
Türkiye Cumhuriyet Merkez Bankasının banknot ve kıymetli evrak üretim ve
basımı ile ilgili mal veya hizmet alımları,**(Ek İbareler:27/4/2004 –
5148/ 2 md.)** özelleştirme uygulamaları için 24.11.1994 tarihli ve 4046
sayılı Kanun çerçevesinde yapılacak her türlü danışmanlık hizmet
alımları; hava taşımacılığı yapan teşebbüs, işletme ve şirketlerin
ticari faaliyetlerine ilişkin mal ve hizmet alımları,

            d) İdarelerin yabancı ülkelerdeki kuruluşlarının mal veya
hizmet alımları ile yapım işleri; yurt dışında bulunan nakil
vasıtalarının o yerden sağlanması zorunlu mal veya hizmet alımları,

            e) Bu Kanun kapsamına giren kuruluşların; Adalet Bakanlığına
bağlı ceza infaz kurumları, tutukevleri işyurtları kurumları, Sosyal
Hizmetler ve Çocuk Esirgeme Kurumuna bağlı huzurevleri ve yetiştirme
yurtları, Millî Eğitim Bakanlığına bağlı üretim yapan okullar ve
merkezler, Tarım  ve  Köyişleri  Bakanlığına  bağlı  enstitü ve üretme
istasyonları ile Başbakanlık Basımevi İşletmesi tarafından bizzat
üretilen mal ve hizmetler için anılan kuruluşlardan, Devlet Malzeme
Ofisi Ana Statüsünde yer alan mal ve hizmetler için Devlet Malzeme Ofisi
Genel Müdürlüğünden, yük, yolcu veya liman hizmetleri için Türkiye
Cumhuriyeti Devlet Demiryolları İşletmesi Genel Müdürlüğünden, akaryakıt
ve taşıt için Tasfiye İşleri Döner Sermaye İşletmeleri Genel
Müdürlüğünden yapacakları alımlar ile araştırma-geliştirme faaliyetleri
kapsamında Türkiye Bilimsel ve Teknolojik Araştırma Kurumundan
yapacakları mal, hizmet ve danışmanlık hizmet alımları, et ve et
ürünleri için Et ve Balık Kurumu Genel Müdürlüğünden, ray üstünde çeken
ve çekilen araçlarda kullanılan monoblok tekerlek ve tekerlek takımları
için Makine ve Kimya Endüstrisi Kurumu Genel Müdürlüğünden yapacakları
alımlar, ^(1)^

            f) **(Değişik: 20/11/2008-5812/1 md.)** Ulusal
araştırma-geliştirme kurumlarının yürüttüğü ve desteklediği
araştırma-geliştirme projeleri için gerekli olan mal ve hizmet alımları
ile finansmanının tamamı Kanun kapsamındaki bir idare tarafından
karşılanarak elde edilen sonuçların bu idare tarafından sadece kendi
faaliyetlerinin yürütülmesinde faydalanıldığı haller hariç, her türlü
araştırma ve geliştirme hizmeti alımları,

––––––––––––

*(1) 20/11/2008 tarihli ve 5812 sayılı Kanunun 1 inci maddesiyle; bu
bentte yer alan “malzemeler” ibaresi “hizmetler” şeklinde değiştirilmiş,
aynı bendin sonuna “ile araştırma-geliştirme faaliyetleri kapsamında
Türkiye Bilimsel ve Teknolojik Araştırma Kurumundan yapacakları mal,
hizmet ve danışmanlık hizmet alımları, et ve et ürünleri için Et ve
Balık Kurumu Genel Müdürlüğünden, ray üstünde çeken ve çekilen araçlarda
kullanılan monoblok tekerlek ve tekerlek takımları için Makine ve Kimya
Endüstrisi Kurumu Genel Müdürlüğünden yapacakları alımlar” ibaresi
eklenmiş ve metne işlenmiştir.*

8228-1

g\) 2 nci maddenin birinci fıkrasının (b) ve (d) bentlerinde sayılan
kuruluşların, ticarî ve sınaî faaliyetleri çerçevesinde; doğrudan mal ve
hizmet üretimine veya ana faaliyetlerine yönelik ihtiyaçlarının temini
için yapacakları, Hazine garantisi veya doğrudan bütçenin transfer
tertibinden aktarma yapmak suretiyle finanse edilenler dışındaki
yaklaşık maliyeti ve sözleşme bedeli ikitrilyon üçyüzmilyar Türk
Lirasını aşmayan mal veya hizmet alımları, ^(1)^

h\) Bu Kanun kapsamındaki idarelerin kendi özel mevzuatı uyarınca hak
sahiplerine sağlayacakları teşhis ve tedaviye yönelik hizmet alımları
ile tedavisi kurumlarınca üstlenilen kişilerin ayakta tedavisi sırasında
reçeteye bağlanan ilaç ve tıbbî malzemelerin kişilerce alımları, sağlık
hizmeti sunan bu Kanun kapsamındaki idarelerin teşhis ve tedaviye
yönelik olarak birbirlerinden yapacakları mal ve hizmet alımları, ^(2)^

i\) **(Ek: 14/7/2004-5226/21 md.)** 21.7.1983 tarihli ve 2863 sayılı
Kültür ve Tabiat Varlıklarını Koruma Kanunu kapsamındaki taşınır ve
taşınmaz kültür varlıklarının rölöve, restorasyon, restitüsyon ve
konservasyon projeleri, sokak sağlıklaştırma, çevre düzenleme projeleri
ve bunların uygulamaları ile değerlendirme, muhafaza, nakil işleri ve
kazı çalışmalarına ilişkin mal ve hizmet alımları, ^(3)^

j\) **(Ek: 3/3/2005-5312/25 md.)** Deniz Çevresinin Petrol ve Diğer
Zararlı Maddelerle Kirlenmesinde Acil Durumlarda Müdahale ve Zararların
Tazmini Esaslarına Dair Kanun hükümleri kapsamında, acil müdahale
plânlarının hazırlanması ve bir olay meydana geldikten sonra kirliliğe
müdahale ve acil müdahale plânlarının icrası için acil olarak ihtiyaç
duyulabilecek hizmet alımı ile araç, gereç ve malzeme alımı,

k\) (**Ek: 20/2/2008-5737/79 md.)** Vakıf kültür varlıklarının onarımları
ve restorasyonları ile çevre düzenlemesine ilişkin mal veya hizmet
alımları,

l\) **(Ek: 27/12/2007-5726/24 md.)** Tanıkların korunmasına ilişkin
mevzuat hükümlerine göre alınacak koruma tedbirlerinin uygulanması için
gerekli olan mal ve hizmet alımları,

m\) **(Ek: 9/7/2008-5784/28 md.)** Boru Hatları ile Petrol Taşıma A.Ş.
(BOTAŞ) tarafından ithalat yoluyla yapılacak spot sıvılaştırılmış doğal
gaz (LNG) alımları,

n\) **(Ek: 20/11/2008-5812/1 md.; Değişik: 13/7/2013-6496/38 md.)** Erbaş
ve erler ile askerî malzemelerin hava yoluyla taşıtılması için Türk Hava
Yolları Anonim Ortaklığından yapılacak hizmet alımları ile uluslararası
mükellefiyetlerden doğan veya ulusal amaçlı; savunma, güvenlik, insani
yardım gibi durumlarda ortaya çıkabilecek acil ihtiyaçların, süratli ve
etkin bir biçimde temini amacıyla, önceden güvenceler alınmasına olanak
sağlayan anlaşmalar veya sözleşmeler yapmak suretiyle mal ve hizmet
alımları,

*––––––––––––*

*(1) Bu bentte yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

*(2) 20/11/2008 tarihli ve 5812 sayılı Kanunun 1 inci maddesiyle; bu
bendin sonuna “sağlık hizmeti sunan bu Kanun kapsamındaki idarelerin
teşhis ve tedaviye yönelik olarak birbirlerinden yapacakları mal ve
hizmet alımları,” ibaresi eklenmiş ve metne işlenmiştir.*

*(3) 28/12/2010 tarihli ve 6093 sayılı Kanunun 14 üncü maddesiyle, bu
bentte yer alan “kapsamındaki” ibaresinden sonra gelmek üzere “taşınır
ve taşınmaz” ibaresi ve “restitüsyon” ibaresinden sonra gelmek üzere “
ve konservasyon” ibaresi eklenmiş ve metne işlenmiştir.*

8228-2

o\) **(Ek: 25/6/2009-5917/31 md.)** Elektrik üretimi, iletimi, ticareti
ve dağıtımı alanında faaliyet gösteren kamu iktisadi teşebbüslerinin, bu
faaliyetlerinin yürütülmesine yönelik olarak diğer kamu kurum ve
kuruluşlarından yapacakları enerji ve yakıt alımları,

p\) (**Ek: 22/2/2007-5583/9 md.;Değişik: 3/6/2011-KHK-638/31 md.)**
Gençlik ve Spor Bakanlığının uluslararası gençlik faaliyetleri ile Spor
Genel Müdürlüğü ve bağımsız spor federasyonlarının ulusal ve
uluslararası sportif faaliyetlerine ilişkin mal ve hizmet alımları,
^(1)^

r\) **(Ek: 13/2/2011-6111/177 md.)** Fakir ailelere kömür yardımı
yapılmasına ilişkin Bakanlar Kurulu kararnameleri kapsamında; işleticisi
kim olursa olsun, Türkiye Kömür İşletmeleri Kurumu Genel Müdürlüğünün
kendisine veya bağlı ortaklık veya iştiraklerine ait olan kömür
sahalarından yapacağı mal ve hizmet alımları,

s\) **(Ek: 31/3/2012-6288/5 md.; Değişik: 24/4/2013-6461/10 md.)**
Türkiye Cumhuriyeti Devlet Demiryolları İşletmesi Genel Müdürlüğü ile
Türkiye Cumhuriyeti Devlet Demiryolları Taşımacılık Anonim Şirketinin,
Türkiye Demiryolu Makinaları Sanayii Anonim Şirketi, Türkiye Lokomotif
ve Motor Sanayii Anonim Şirketi ve Türkiye Vagon Sanayii Anonim
Şirketinden yapacağı mal veya hizmet alımları,

t\) **(Ek: 4/7/2012-6353/27 md.)** Ölçme, Seçme ve Yerleştirme Merkezi
Başkanlığının kurduğu veya iştirak ettiği şirketten (ÖSYM’nin yapacağı
mal ve hizmet alımlarında Yükseköğretim Kurulunun uygun görüşü alınmak
kaydıyla) sınav faaliyetlerinin yürütülmesine yönelik olarak yapılacak
mal ve hizmet alımları,

u\) **(Ek: 6/2/2014-6518/45 md.)** Yenilik, yerlileşme ve teknoloji
transferini sağlamaya yönelik sanayi katılımı/off-set uygulamaları
içeren mal ve hizmet alımları,

Ceza ve ihalelerden yasaklama hükümleri hariç bu Kanuna tâbi değildir.

*Tanımlar*

**Madde 4-** Bu Kanunun uygulanmasında;

Mal : Satın alınan her türlü ihtiyaç maddeleri ile taşınır ve taşınmaz
mal ve hakları,

Hizmet: **(Değişik: 30/7/2003-4964/3 md.)** Bakım ve onarım, taşıma,
haberleşme, sigorta, araştırma ve geliştirme, muhasebe, piyasa
araştırması ve anket, danışmanlık, (…) ^(1)^ , tanıtım, basım ve yayım,
temizlik, yemek hazırlama ve dağıtım, toplantı, organizasyon, sergileme,
koruma ve güvenlik, meslekî eğitim, fotoğraf, film, fikrî ve güzel
sanat, bilgisayar sistemlerine yönelik hizmetler ile yazılım
hizmetlerini, taşınır ve taşınmaz mal ve hakların kiralanmasını ve
benzeri diğer hizmetleri, ^(1)^

*––––––––––––*

*(1) 22/2/2007 tarihli ve 5583 sayılı Kanunun 9 uncu maddesi ile eklenen
“(k)” bendi, 13/2/2011 tarihli ve 6111 sayılı Kanunun 177nci maddesi ile
“(p)” bendi olarak teselsül ettirilmiştir.*

*(2) 20/11/2008 tarihli ve 5812 sayılı Kanunun 2 nci maddesiyle; bu
tanımda yer alan “mimarlık ve mühendislik, etüt ve proje, harita ve
kadastro, imar uygulama, her ölçekte imar planı” ibareleri metinden
çıkarılmıştır.*

8228-3

Yapım : Bina, karayolu, demiryolu, otoyol, havalimanı, rıhtım, liman,
tersane, köprü, tünel, metro, viyadük, spor tesisi, alt yapı, boru
iletim hattı, haberleşme ve enerji nakil hattı, baraj, enerji santrali,
rafineri tesisi, sulama tesisi, toprak ıslahı, taşkın koruma ve dekapaj
gibi her türlü inşaat işleri ve bu işlerle ilgili tesisat, imalat,
ihzarat, nakliye, tamamlama, büyük onarım, restorasyon, çevre
düzenlemesi, sondaj, yıkma, güçlendirme ve montaj işleri ile benzeri
yapım işlerini,

Tedarikçi : Mal alımı ihalesine teklif veren gerçek veya tüzel kişileri
veya bunların oluşturdukları ortak girişimleri,

Hizmet sunucusu : Hizmet alımı ihalesine teklif veren gerçek veya tüzel
kişileri veya bunların oluşturdukları ortak girişimleri,

Danışman : Danışmanlık yapan, bilgi ve deneyimini idarenin yararı için
kullanan, danışmanlığını yaptığı işin yüklenicileri ile hiçbir organik
bağ içinde bulunmayan, idareden danışmanlık hizmeti karşılığı dışında
hiçbir kazanç sağlamayan ve danışmanlık hizmetlerini veren hizmet
sunucularını,

Yapım müteahhidi : Yapım işi ihalesine teklif veren gerçek veya tüzel
kişileri veya bunların oluşturdukları ortak girişimleri,

Aday : Ön yeterlik için başvuran gerçek veya tüzel kişileri veya
bunların oluşturdukları ortak girişimleri,

Ortak girişim: **(Değişik: 30/7/2003-4964/3 md.)** İhaleye katılmak
üzere birden fazla gerçek veya tüzel kişinin aralarında yaptıkları
anlaşma ile oluşturulan iş ortaklığı veya konsorsiyumları,

İstekli : Mal veya hizmet alımları ile yapım işlerinin ihalesine teklif
veren tedarikçi, hizmet sunucusu veya yapım müteahhidini,

İstekli olabilecek: **(Ek: 20/11/2008-5812/2 md.)** İhale konusu alanda
faaliyet gösteren ve ihale veya ön yeterlik dokümanı satın almış gerçek
veya tüzel kişiyi ya da bunların oluşturdukları ortak girişimi,

8229

Yerli istekli: **(Değişik: 30/7/2003-4964/3 md.)** Türkiye Cumhuriyeti
vatandaşı gerçek kişiler ile Türkiye Cumhuriyeti kanunlarına göre
kurulmuş tüzel kişilikleri,

Yüklenici : Üzerine ihale yapılan ve sözleşme imzalanan istekliyi,

İdare : İhaleyi yapan bu Kanun kapsamındaki kurum ve kuruluşları,

İhale yetkilisi: **(Değişik: 30/7/2003-4964/3 md.)** İdarenin, ihale ve
harcama yapma yetki ve sorumluluğuna sahip kişi veya kurulları ile
usulüne uygun olarak yetki devri yapılmış görevlilerini,

Başvuru belgesi : Belli istekliler arasında ihale usulünde ön yeterliğe
katılan aday tarafından yeterliğinin tespitinde kullanılmak üzere
sunulan belgeleri,

İhale dokümanı : İhale konusu mal veya hizmet alımları ile yapım
işlerinde; isteklilere talimatları da içeren idari şartnameler ile
yaptırılacak işin projesini de kapsayan teknik şartnameler, sözleşme
tasarısı ve gerekli diğer belge ve bilgileri,

Ön proje : Belli bir yapının kesin ihtiyaç programına göre; gerekli
arazi ve zemin araştırmaları yapılmadan, bilgilerin halihazır
haritalardan alındığı, çevresel etki değerlendirme ve fizibilite
raporları dahil elde edilen verilere dayanılarak hazırlanan plân, kesit,
görünüş ve profillerin belirtildiği bir veya birkaç çözümü içeren
projeyi,

Kesin proje : Belli bir yapının onaylanmış ön projesine göre; mümkün
olan arazi ve zemin araştırmaları yapılmış olan, yapı elemanlarının
ölçülendirilip boyutlandırıldığı, inşaat sistem ve gereçleri ile teknik
özelliklerinin belirtildiği projeyi,

Uygulama projesi : Belli bir yapının onaylanmış kesin projesine göre
yapının her türlü ayrıntısının belirtildiği projeyi,

(…)^(1)^

İhale : Bu Kanunda yazılı usul ve şartlarla mal veya hizmet alımları ile
yapım işlerinin istekliler arasından seçilecek birisi üzerine
bırakıldığını gösteren ve ihale yetkilisinin onayını müteakip
sözleşmenin imzalanması ile tamamlanan işlemleri,

Teklif: Bu Kanuna göre yapılacak ihalelerde isteklinin idareye sunduğu
fiyat teklifi ile değerlendirmeye esas belge ve/veya bilgileri,

Açık ihale usulü: Bütün isteklilerin teklif verebildiği usulü,

Belli istekliler arasında ihale usulü: Ön yeterlik değerlendirmesi
sonucunda idare tarafından davet edilen isteklilerin teklif verebildiği
usulü,

Pazarlık usulü: Bu Kanunda belirtilen hallerde kullanılabilen, ihale
sürecinin iki aşamalı olarak gerçekleştirildiği ve idarenin ihale konusu
işin teknik detayları ile gerçekleştirme yöntemlerini ve belli hallerde
fiyatı isteklilerle görüştüğü usulü,

*––––––––––––*

*(1) Bu maddede yer alan “Röleve Projesi”, “Restorasyon projesi” ve
“Restitüsyon Projesi” tanımları, 14/7/2004 tarihli ve 5226 sayılı
Kanunun 22 nci maddesiyle madde metninden çıkartılmıştır.*

8230

Doğrudan temin: Bu Kanunda belirtilen hallerde ihtiyaçların, idare
tarafından davet edilen isteklilerle teknik şartların ve fiyatın
görüşülerek doğrudan temin edilebildiği usulü,

Sözleşme: Mal veya hizmet alımları ile yapım işlerinde idare ile
yüklenici arasında yapılan yazılı anlaşmayı,

Kurum: Kamu İhale Kurumunu,

Kurul : Kamu İhale Kurulunu,

Ön ilan: **(Ek: 20/11/2008-5812/2 md.)** Yıl içerisinde ihale edilmesi
planlanmış işlere ilişkin olarak, mali yılın başlangıcını izleyen mümkün
olan en kısa sürede yapılan duyuruyu,

Elektronik Kamu Alımları Platformu: **(Ek: 20/11/2008-5812/2 md.)**
İdareler ile kamu alımları sürecine taraf olanların bu sürece ilişkin
işlemleri internet üzerinden gerçekleştirebilecekleri ve Kurum
tarafından yönetilen elektronik ortamı,

Dinamik alım sistemi: **(Ek: 20/11/2008-5812/2 md.)** İhale dokümanına
uygun ön teklif veren ve sistemin geçerlik süresi içerisinde yeterlik
kriterlerini sağlayan bütün isteklilerin sisteme kabul edildiği,
piyasada mamul olarak bulunan malların tedarikine yönelik tamamen
elektronik ortamda gerçekleştirilen alım sürecini,

Elektronik eksiltme: **(Ek: 20/11/2008-5812/2 md.)** Tekliflerin
değerlendirilmesinin ardından elektronik ortamda eksiltme şeklinde
sunulan yeni fiyatların veya belirli teklif unsurlarına ilişkin yeni
değerlerin bir elektronik araç marifetiyle otomatik değerlendirme
metotları kullanılarak yeniden değerlendirilmesi ve sıralandırılması
şeklinde tekrar eden işlemleri,

Çerçeve anlaşma: **(Ek: 20/11/2008-5812/2 md.)** Bir veya birden fazla
idare ile bir veya birden fazla istekli arasında, belirli bir zaman
aralığında gerçekleştirilecek alımların özellikle fiyat ve mümkün olan
hallerde öngörülen miktarlarının tespitine ilişkin şartları belirleyen
anlaşmayı,

İfade eder.

*Temel ilkeler*

**Madde 5-** İdareler, bu Kanuna göre yapılacak ihalelerde; saydamlığı,
rekabeti, eşit muameleyi, güvenirliği, gizliliği, kamuoyu denetimini,
ihtiyaçların uygun şartlarla ve zamanında karşılanmasını ve kaynakların
verimli kullanılmasını sağlamakla sorumludur.

Aralarında kabul edilebilir doğal bir bağlantı olmadığı sürece mal
alımı, hizmet alımı ve yapım işleri birarada ihale edilemez.

Eşik değerlerin altında kalmak amacıyla mal veya hizmet alımları ile
yapım işleri kısımlara bölünemez.

Bu Kanuna göre yapılacak ihalelerde açık ihale usulü ve belli istekliler
arasında ihale usulü temel usullerdir. Diğer ihale usulleri Kanunda
belirtilen özel hallerde kullanılabilir.

Ödeneği bulunmayan hiçbir iş için ihaleye çıkılamaz.

**(Değişik altıncı fıkra: 30/7/2003-4964/4 md.)** İlgili mevzuatı
gereğince Çevresel Etki Değerlendirme (ÇED) raporu gerekli olan işlerde
ihaleye çıkılabilmesi için ÇED olumlu belgesinin alınmış olması
zorunludur. Ancak, doğal afetlere bağlı olarak acilen ihale edilecek
yapım işlerinde ÇED raporu aranmaz.

8231

*İhale Komisyonu*

**Madde 6-** İhale yetkilisi, biri başkan olmak üzere, ikisinin ihale
konusu işin uzmanı olması şartıyla, ilgili idare personelinden en az
dört kişinin ve muhasebe veya malî işlerden sorumlu bir personelin
katılımıyla kurulacak en az beş ve tek sayıda kişiden oluşan ihale
komisyonunu, yedek üyeler de dahil olmak üzere görevlendirir.^(1)^

**(Değişik ikinci fıkra: 30/7/2003-4964/5 md.)** İhaleyi yapan idarede
yeterli sayı veya nitelikte personel bulunmaması halinde, bu Kanun
kapsamındaki idarelerden komisyona üye alınabilir.

Gerekli incelemeyi yapmalarını sağlamak amacıyla ihale işlem dosyasının
birer örneği, ilân veya daveti izleyen üç gün içinde ihale komisyonu
üyelerine verilir.

İhale komisyonu eksiksiz olarak toplanır. Komisyon kararları çoğunlukla
alınır. Kararlarda çekimser kalınamaz. Komisyon başkanı ve üyeleri oy ve
kararlarından sorumludur. Karşı oy kullanan komisyon üyeleri,
gerekçesini komisyon kararına yazmak ve imzalamak zorundadır.

İhale komisyonunca alınan kararlar ve düzenlenen tutanaklar, komisyon
başkan ve üyelerinin adları, soyadları ve görev unvanları belirtilerek
imzalanır.

*İhale işlem dosyası*

**Madde 7-** İhalesi yapılacak her iş için bir işlem dosyası düzenlenir.
Bu dosyada ihale yetkilisinden alınan onay belgesi ve eki yaklaşık
maliyete ilişkin hesap cetveli, ihale dokümanı, ilân metinleri, adaylar
veya istekliler tarafından sunulan başvurular veya teklifler ve diğer
belgeler, ihale komisyonu tutanak ve kararları gibi ihale süreci ile
ilgili bütün belgeler bulunur.

İKİNCİ BÖLÜM

*İhaleye Katılım Kuralları*

*Eşik değerler^(2)^*

**Madde 8-** Bu Kanunun 13 ve 63 üncü maddelerinin uygulanmasında
yaklaşık maliyet dikkate alınarak kullanılacak eşik değerler aşağıda
belirtilmiştir:

a\) **(Değişik: 12/6/2002-4761/12 md.)** Genel bütçeye dahil daireler ve
katma bütçeli idarelerin mal ve hizmet alımlarında üçyüzmilyar Türk
Lirası.

b\) **(Değişik: 12/6/2002-4761/12 md.)**Kanun kapsamındaki diğer
idarelerin mal ve hizmet alımlarında beşyüzmilyar Türk Lirası.

c\) **(Değişik: 12/6/2002-4761/12 md.)** Kanun kapsamındaki idarelerin
yapım işlerinde onbirtrilyon Türk Lirası.

**(Mülga: 12/6/2002-4761/12 md.)**

*Yaklaşık maliyet*

**Madde 9-** **(Değişik: 30/7/2003-4964/6 md.) **

Mal veya hizmet alımları ile yapım işlerinin ihalesi yapılmadan önce
idarece, her türlü fiyat araştırması yapılarak katma değer vergisi hariç
olmak üzere yaklaşık maliyet belirlenir ve dayanaklarıyla birlikte bir
hesap cetvelinde gösterilir. Yaklaşık maliyete ihale ve ön yeterlik
ilânlarında yer verilmez, isteklilere veya ihale süreci ile resmî
ilişkisi olmayan diğer kişilere açıklanmaz.

––––––––––

*(1) 22/12/2005 tarihli ve 5436 sayılı Kanunun 13 üncü maddesiyle, bu
fıkrada yer alan “,genel ve katma bütçeli kuruluşlarda maliye memurunun,
diğerlerinde ise” ibaresi, “ve” şeklinde değiştirilmiş ve metne
işlenmiştir.*

*(2) Bu maddede yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8232

*İhaleye katılımda yeterlik kuralları*

**Madde 10 –** İhaleye katılacak isteklilerden, ekonomik ve malî
yeterlik ile mesleki ve teknik yeterliklerinin belirlenmesine ilişkin
olarak aşağıda belirtilen bilgi ve belgeler istenebilir:

a\) Ekonomik ve malî yeterliğin belirlenmesi için;

1\) Bankalardan temin edilecek isteklinin malî durumu ile ilgili
belgeler,

2\) **(Değişik: 30/7/2003-4964/7 md.)** İsteklinin, ilgili mevzuatı
uyarınca yayınlanması zorunlu olan bilançosu veya bilançosunun gerekli
görülen bölümleri, yoksa bunlara eşdeğer belgeleri,

3\) İsteklinin iş hacmini gösteren toplam cirosu veya ihale konusu iş ile
ilgili taahhüdü altındaki ve bitirdiği iş miktarını gösteren belgeler.

b\) Mesleki ve teknik yeterliğin belirlenmesi için;

1\) İsteklinin, mevzuatı gereği ilgili odaya kayıtlı olarak faaliyette
bulunduğunu ve teklif vermeye yasal olarak yetkili olduğunu kanıtlayan
belgeler,

2\) **(Değişik: 20/11/2008-5812/3 md.)** İstekli tarafından kamu veya
özel sektöre bedel içeren bir sözleşme kapsamında taahhüt edilen ihale
konusu iş veya benzer işlere ilişkin olarak;

a\) Son onbeş yıl içinde geçici kabulü yapılan yapım işleri ile kabul
işlemleri tamamlanan yapımla ilgili hizmet işleriyle ilgili deneyimi
gösteren belgeler,

          b) Son onbeş yıl içinde geçici kabulü yapılan yapım işleri ile
kabul işlemleri tamamlanan yapımla ilgili hizmet işlerinde sözleşme
bedelinin en az % 80'i oranında denetlenen ya da yönetilen işlerle
ilgili deneyimi gösteren belgeler,

             c) Devam eden yapım ve yapımla ilgili hizmet işlerinde; ilk
sözleşme bedelinin tamamlanması şartıyla, son onbeş yıl içinde
gerçekleşme oranı toplam sözleşme bedelinin en az % 80'ine ulaşan ve
kusursuz olarak gerçekleştirilen, denetlenen veya yönetilen işlerle
ilgili deneyimi gösteren belgeler,

             d) Son beş yıl içinde kabul işlemleri tamamlanan mal ve
hizmet alımlarına ilişkin deneyimi gösteren belgeler,

             e) Devredilen işlerde sözleşme bedelinin en az % 80’inin
tamamlanması şartıyla, son onbeş yıl içinde geçici kabulü yapılan yapım
işleri ile kabul işlemleri tamamlanan yapımla ilgili hizmet işleri ve
son beş yıl içinde kabul işlemleri tamamlanan mal ve hizmet alımlarıyla
ilgili deneyimi gösteren belgeler.

f\) **(Ek: 6/2/2014-6518/46 md.)** Teknoloji merkezi işletmelerinde,
Ar-Ge merkezlerinde, kamu kurum ve kuruluşları ile kanunla kurulan
vakıflar tarafından veya uluslararası fonlarca desteklenen Ar-Ge ve
yenilik projelerinde, rekabet öncesi iş birliği projelerinde ve
teknogirişim sermaye desteklerinden yararlananlara, yararlandıkları
destekler çerçevesinde yürüttükleri proje sonucu ortaya çıkan mal ve
hizmetlerin piyasaya arz edilmesinden sonra proje sonucu ortaya çıkan
hizmetler ile yerli malı belgesine sahip ürünler için Bilim, Sanayi ve
Teknoloji Bakanlığı tarafından Kurumca belirlenen esaslar çerçevesinde
düzenlenen ve piyasaya arz tarihinden itibaren beş yıl süreyle
kullanılabilecek olan belgeler.

3\) İsteklinin üretim ve/veya imalat kapasitesine, araştırma-geliştirme
faaliyetlerine ve kaliteyi sağlamasına yönelik belgeler,

4\) İsteklinin organizasyon yapısına ve ihale konusu işi yerine getirmek
için yeterli sayıda ve nitelikte personel çalıştırdığına veya
çalıştıracağına ilişkin bilgi ve/veya belgeler,

5\) İhale konusu hizmet veya yapım işlerinde isteklinin yönetici kadrosu
ile işi yürütecek teknik personelinin eğitimi ve mesleki niteliklerini
gösteren belgeler,

6\) İhale konusu işin yerine getirilebilmesi için gerekli görülen tesis,
makine, teçhizat ve diğer ekipmana ilişkin belgeler,

7\) İstekliye doğrudan bağlı olsun veya olmasın, kalite kontrolden
sorumlu olan ilgili teknik personel veya teknik kuruluşlara ilişkin
belgeler,

8232-1

8\) İhale konusu işin ihale dokümanında belirtilen standartlara
uygunluğunu gösteren, uluslar arası kurallara uygun şekilde akredite
edilmiş kalite kontrol kuruluşları tarafından verilen sertifikalar,

9\) İdarenin talebi halinde doğruluğu teyit edilmek üzere, tedarik
edilecek malların numuneleri, katalogları ve/veya fotoğrafları.

İhale konusu işin niteliğine göre yukarıda belirtilen bilgi veya
belgelerden hangilerinin yeterlik değerlendirmesinde kullanılacağı,
ihale dokümanında ve ihale veya ön yeterliğe ilişkin ilân veya davet
belgelerinde belirtilir.

**(Ek fıkra: 12/6/2002-4761/13 md.)** Birinci fıkranın (b) bendinin (2)
numaralı alt bendinde belirtilen belgelerden, yapım ve yapımla ilgili
hizmet işlerinde, denetleme veya yönetme görevi nedeniyle alınanlarda
gerçek kişinin mühendis veya mimar olma şartı aranır. İş bitirme,
yönetim veya denetim suretiyle elde edilecek belgeler, belge sahibi kişi
veya kuruluşların dışındaki istekliler tarafından kullanılamaz, belgeler
devredilemez, kiraya verilemez ve satılamaz. Bu belge sahiplerinin
kuracakları veya ortak olacakları tüzel kişiliklerin ihaleye
girebilmesinde en az bir yıldır tüzel kişiliğin yarısından fazla
hissesine sahip olmaları, her ihalede bu oranın aranması ve teminat
süresince bu oranın muhafaza edilmesi zorunludur. **(Değişik son cümle:
6/2/2014-6518/46 md.)** Denetim ve yönetim faaliyetleri nedeniyle
alınacak belgeler beşte bir oranında dikkate alınır. Ancak, yapımla
ilgili hizmet işlerinden elde edilen belgeler yapım işlerinde
kullanılamaz. ^(1)^

Aşağıda belirtilen durumlardaki istekliler ihale dışı bırakılır:

a\) İflas eden, tasfiye halinde olan, işleri mahkeme tarafından
yürütülen, konkordato ilân eden, işlerini askıya alan veya kendi
ülkesindeki mevzuat hükümlerine göre benzer bir durumda olan.

b\) İflası ilân edilen, zorunlu tasfiye kararı verilen, alacaklılara
karşı borçlarından dolayı mahkeme idaresi altında bulunan veya kendi
ülkesindeki mevzuat hükümlerine göre benzer bir durumda olan.

c\) Türkiye’nin veya kendi ülkesinin mevzuat hükümleri uyarınca
kesinleşmiş sosyal güvenlik prim borcu olan.

d\) Türkiye’nin veya kendi ülkesinin mevzuat hükümleri uyarınca
kesinleşmiş vergi borcu olan.

e\) İhale tarihinden önceki beş yıl içinde, mesleki faaliyetlerinden
dolayı yargı kararıyla hüküm giyen.

f\) İhale tarihinden önceki beş yıl içinde, ihaleyi yapan idareye yaptığı
işler sırasında iş veya meslek ahlakına aykırı faaliyetlerde bulunduğu
bu idare tarafından ispat edilen.

g\) İhale tarihi itibariyle, mevzuatı gereği kayıtlı olduğu oda
tarafından mesleki faaliyetten men edilmiş olan.

h\) Bu maddede belirtilen bilgi ve belgeleri vermeyen veya yanıltıcı
bilgi ve/veya sahte belge verdiği tespit edilen.

i\) 11 inci maddeye göre ihaleye katılamayacağı belirtildiği halde
ihaleye katılan.

j\) 17 nci maddede belirtilen yasak fiil veya davranışlarda bulundukları
tespit edilen.

*––––––––––––––––––––––*

*(1) 20/11/2008 tarihli ve 5812 sayılı Kanunun 3 üncü maddesiyle; bu
fıkrada yer alan “tüzel kişiliğin” ibaresinden önce gelmek üzere “en az
bir yıldır” ibaresi eklenmiş ve metne işlenmiştir.*

8232-2

**(Ek fıkra: 28/3/2007-5615/23 md.)** Kurum, dördüncü fıkranın; (c)
bendi ile ilgili olarak Sosyal Güvenlik Kurumu Başkanlığının uygun
görüşünü alarak sosyal güvenlik prim borcunun kapsamı ve tutarını; (d)
bendi ile ilgili olarak, Gelir İdaresi Başkanlığının uygun görüşünü
alarak vergi borcu kapsamına girecek vergileri; tür ve tutar itibariyle
belirlemeye yetkilidir.

**(Ek fıkra: 28/3/2007-5615/23 md.)** Bu madde kapsamında istenen
belgelerden hangilerinin taahhütname olarak sunulabileceği Kurum
tarafından belirlenir. Gerçeğe aykırı hususlar içeren taahhütname
sunulması veya ihale üzerinde kalan istekli tarafından taahhüt altına
alınan durumu tevsik eden belgelerin sözleşme imzalanmadan önce
verilmemesi halinde bu durumda olanlar ihale dışı bırakılarak geçici
teminatları gelir kaydedilir.

*İhaleye katılamayacak olanlar*

**Madde 11-** Aşağıda sayılanlar doğrudan veya dolaylı veya alt
yüklenici olarak, kendileri veya başkaları adına hiçbir şekilde
ihalelere katılamazlar:

a\) **(Değişik: 20/11/2008-5812/4 md.)** Bu Kanun ve diğer kanunlardaki
hükümler gereğince geçici veya sürekli olarak idarelerce veya mahkeme
kararıyla kamu ihalelerine katılmaktan yasaklanmış olanlar ile 12/4/1991
tarihli ve 3713 sayılı Terörle Mücadele Kanunu kapsamına giren suçlardan
veya örgütlü suçlardan veyahut kendi ülkesinde ya da yabancı bir ülkede
kamu görevlilerine rüşvet verme suçundan dolayı hükümlü bulunanlar.
^(1)^

b\) İlgili mercilerce hileli iflas ettiğine karar verilenler.

c\) İhaleyi yapan idarenin ihale yetkilisi kişileri ile bu yetkiye sahip
kurullarda görevli kişiler.

d\) İhaleyi yapan idarenin ihale konusu işle ilgili her türlü ihale
işlemlerini hazırlamak, yürütmek, sonuçlandırmak ve onaylamakla görevli
olanlar.

e\) (c) ve (d) bentlerinde belirtilen şahısların eşleri ve üçüncü
dereceye kadar kan ve ikinci dereceye kadar kayın hısımları ile
evlatlıkları ve evlat edinenleri.

f\) (c), (d) ve (e) bentlerinde belirtilenlerin ortakları ile şirketleri
(bu kişilerin yönetim kurullarında görevli bulunmadıkları veya
sermayesinin % 10’undan fazlasına sahip olmadıkları anonim şirketler
hariç).

İhale konusu işin danışmanlık hizmetlerini yapan yükleniciler bu işin
ihalesine katılamazlar. Aynı şekilde, ihale konusu işin yüklenicileri de
o işin danışmanlık hizmeti ihalelerine katılamazlar. Bu yasaklar,
bunların ortaklık ve yönetim ilişkisi olan şirketleri ile bu şirketlerin
sermayesinin yarısından fazlasına sahip oldukları şirketleri için de
geçerlidir.

**(Değişik üçüncü fıkra: 30/7/2003-4964/8 md.)** İhaleyi yapan idare
bünyesinde bulunan veya idare ile ilgili her ne amaçla kurulmuş olursa
olsun vakıf, dernek, birlik, sandık gibi kuruluşlar ile bu kuruluşların
ortak oldukları şirketler bu idarelerin ihalelerine katılamazlar.

Bu yasaklara rağmen ihaleye katılan istekliler ihale dışı bırakılarak
geçici teminatları gelir kaydedilir. Ayrıca, bu durumun tekliflerin
değerlendirmesi aşamasında tespit edilememesi nedeniyle bunlardan biri
üzerine ihale yapılmışsa, teminatı gelir kaydedilerek ihale iptal
edilir.

*Şartnameler*

**Madde 12-** İhale konusu mal veya hizmet alımları ile yapım işlerinin
her türlü özelliğini belirten idari ve teknik şartnamelerin idarelerce
hazırlanması esastır. Ancak, mal veya hizmet alımları ile yapım
işlerinin özelliği nedeniyle idarelerce hazırlanmasının mümkün
olmadığının ihale yetkilisi tarafından onaylanması kaydıyla, teknik
şartnameler bu Kanun hükümlerine göre hazırlattırılabilir.

*––––––––––––––––––––––*

*(1) 1/11/2012 tarihli ve 6359 sayılı Kanunun 1 inci maddesiyle; bu
bentte yer alan “olarak” ibaresinden sonra gelmek üzere “idarelerce veya
mahkeme kararıyla” ibaresi eklenmiştir.*

8233

İhale konusu mal veya hizmet alımları ile yapım işlerinin teknik
kriterlerine ihale dokümanının bir parçası olan teknik şartnamelerde yer
verilir. Belirlenecek teknik kriterler, verimliliği ve fonksiyonelliği
sağlamaya yönelik olacak, rekabeti engelleyici hususlar içermeyecek ve
bütün istekliler için fırsat eşitliği sağlayacaktır.

Teknik şartnamelerde, varsa ulusal ve/veya uluslararası teknik
standartlara uygunluğu sağlamaya yönelik düzenlemeler de yapılır. Bu
şartnamelerde teknik özelliklere ve tanımlamalara yer verilir. Belli bir
marka, model, patent, menşei, kaynak veya ürün belirtilemez ve belirli
bir marka veya modele yönelik özellik ve tanımlamalara yer
verilmeyecektir.

Ancak, ulusal ve/veya uluslararası teknik standartların bulunmaması veya
teknik özelliklerin belirlenmesinin mümkün olmaması hallerinde “veya
dengi” ifadesine yer verilmek şartıyla marka veya model belirtilebilir.

*İhale ilan süreleri ve kuralları ile ön ilan^(1)\ (2)^*

**Madde 13-** **(Değişik: 30/7/2003-4964/9 md.)**

Bütün isteklilere tekliflerini hazırlayabilmeleri için yeterli süre
tanımak suretiyle;

a\) Yaklaşık maliyeti 8 inci maddede yer alan eşik değerlere eşit veya bu
değerleri aşan ihalelerden;

1\) Açık ihale usulü ile yapılacak olanların ilânları, ihale tarihinden
en az kırk gün önce,

2\) Belli istekliler arasında ihale usulü ile yapılacak olanların ön
yeterlik ilânları, son başvuru tarihinden en az ondört gün önce,

3\) Pazarlık usulü ile yapılacak olanların ilânları, ihale tarihinden en
az yirmibeş gün önce,

Kamu İhale Bülteninde en az bir defa yayımlanmak suretiyle yapılır.

Yaklaşık maliyeti eşik değerlere eşit veya bu değerleri aşan belli
istekliler arasında yapılacak ihalelerde ön yeterlik değerlendirmesi
sonucunda yeterliği belirlenen adaylara ihale gününden en az kırk gün
önce davet mektubu gönderilmesi zorunludur.

b\) Yaklaşık maliyeti 8 inci maddede belirtilen eşik değerlerin altında
kalan ihalelerden;

1\) Yaklaşık maliyeti otuzmilyar Türk Lirasına kadar olan mal veya hizmet
alımları ile altmışmilyar Türk Lirasına kadar olan yapım işlerinin
ihalesi, ihale tarihinden en az yedi gün önce ihalenin ve işin
yapılacağı yerde çıkan gazetelerin en az ikisinde,

2\) Yaklaşık maliyeti otuzmilyar ile altmışmilyar Türk Lirası arasında
olan mal veya hizmet alımları ile altmışmilyar ile beşyüzmilyar Türk
Lirası arasında olan yapım işlerinin ihalesi, ihale tarihinden en az
ondört gün önce Kamu İhale Bülteninde ve işin yapılacağı yerde çıkan
gazetelerin birinde,

3\) Yaklaşık maliyeti altmışmilyar Türk Lirasının üzerinde ve eşik
değerin altında olan mal veya hizmet alımları ile beşyüzmilyar Türk
Lirasının üzerinde ve eşik değerin altında olan yapım işlerinin ihalesi,
ihale tarihinden en az yirmibir gün önce Kamu İhale Bülteninde ve işin
yapılacağı yerde çıkan gazetelerin birinde,

En az birer defa yayımlanmak suretiyle ilân edilerek duyurulur.^(3)^

––––––––––––––––––––––

*(1) Bu madde başlığı“İhale ilân süreleri ve kuralları” iken, 20/11/2008
tarihli ve 5812 sayılı Kanunun 5 inci maddesiyle metne işlendiği şekilde
değiştirilmiştir.*

*(2) Bu maddede yer alan “Resmi Gazetede” ibareleri 20/11/2008 tarihli
ve 5812 sayılı Kanunun 5 inci maddesiyle “Kamu İhale Bülteninde” olarak
değiştirilmiş ve metne işlenmiştir. *

*(3) Bu fıkrada yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8234

Yaklaşık maliyeti 8 inci maddede yer alan eşik değerlerin altında kalan
belli istekliler arasında yapılacak ihalelerde ön yeterlik ilânlarının
son başvuru tarihinden en az yedi gün önce (b) bendindeki süre hariç
diğer usullere göre yapılması ve ön yeterlik değerlendirmesi sonucunda
yeterliği belirlenen adaylara ihale gününden önce (b) bendindeki
sürelere göre davet mektubu gönderilmesi zorunludur.

**(Ek fıkra: 20/11/2008-5812/5 md.)** İlanların, elektronik araçlar ile
hazırlanması ve gönderilmesi halinde, birinci fıkranın (a) bendinin (1)
numaralı alt bendindeki ilan süresi yedi gün kısaltılabilir. İlan ile
ihale ve ön yeterlik dokümanına Elektronik Kamu Alımları Platformu
üzerinden doğrudan erişimin temin edilmesi halinde, birinci fıkranın (a)
bendinin (1) numaralı alt bendindeki ilan süresi ile belli istekliler
arasında ihale usulü ile yapılacak ihalelerde ön yeterliği belirlenen
adaylara yapılacak kırk günlük davet süresi beş gün kısaltılabilir.

**(Ek fıkra: 20/11/2008-5812/5 md.)** İdareler, yaklaşık maliyeti 8 inci
maddede belirtilen eşik değerlere eşit veya bu değerleri aşan ihaleler
için Kamu İhale Bülteninde ön ilan yapabilirler. Uluslararası ilan
yapılan haller dahil ön ilan yapılması halinde kırk günlük ilan ve davet
süresi yirmidört güne kadar indirilebilir.

**(Ek fıkra: 20/11/2008-5812/5 md.)** Ön ilanda aşağıdaki hususların
belirtilmesi zorunludur:

a\) İdarenin adı, adresi, telefon ve faks numarası ile elektronik posta
adresi.

b\) İhalenin adı, niteliği, türü ile mal ve hizmet alımlarında kalemler
ve tahmini miktarlar, yapım işlerinde ise işin yapılacağı yer, yapı
tekniği ve ihtiyaç programına göre tahmin edilen fiziki miktarı veya
kapsamı.

c\) Çerçeve anlaşma yapılıp yapılmayacağı.

d\) İhalenin yapılacağı yer.

e\) İhale ilanının yılın hangi çeyreğinde yayımlanacağı.

**(Ek fıkra: 20/11/2008-5812/5 md.)** Ön ilan yapılan hallerde, dördüncü
fıkrada belirtilen süre indiriminden faydalanılabilmesi için ihale
ilanının ön ilan tarihinden itibaren en az kırk gün sonra yayımlanması
gerekir. Ön ilan yapılmış olması idareye ihale yapma yükümlülüğü
getirmez.

**(Ek fıkra: 20/11/2008-5812/5 md.)** Ön ilan yapılan hallerde ihalenin
açık ihale veya belli istekliler arasında ihale usullerinden biriyle
gerçekleştirilmesi zorunludur.

**(Ek fıkra: 20/11/2008-5812/5 md.)** Ön ilanlar Kamu İhale Bülteninde
ücretsiz yayımlanır.

İlân edilecek ihalelerden hangilerinin, ayrıca Basın İlân Kurumu
aracılığıyla Türkiye çapında dağıtımı olan gazetelerin birinde ilân
edileceğini belirlemeye Kurum yetkilidir.

İhalenin yapılacağı yerde gazete çıkmaması halinde ilân, aynı süreler
içinde ilgili idare ile hükümet ve belediye binalarının ilân tahtalarına
asılacak yazılar ve belediye yayın araçları ile yapılır. Bu işlemler bir
tutanakla belgelenir.

İdareler, yukarıda belirtilen zorunlu ilânların dışında işin önem ve
özelliğine göre ihaleleri, uluslararası ilân veya yurt içinde çıkan
başka gazeteler veya yayın araçları, bilgi işlem ağı veya elektronik
haberleşme (internet) yolu ile de ayrıca ilân edebilir. Ancak,
uluslararası ilân yapılması halinde yukarıda belirtilen asgarî ilân
sürelerine oniki gün eklenir.

8235

*Ortak girişimler *

**Madde 14-** **(Değişik: 30/7/2003-4964/10 md.)**

Ortak girişimler birden fazla gerçek veya tüzel kişi tarafından iş
ortaklığı veya konsorsiyum olarak iki türlü oluşturulabilir. İş
ortaklığı üyeleri, hak ve sorumluluklarıyla işin tümünü birlikte yapmak
üzere, konsorsiyum üyeleri ise, hak ve sorumluluklarını ayırarak işin
kendi uzmanlık alanlarıyla ilgili kısımlarını yapmak üzere ortaklık
yaparlar. İş ortaklığı her türlü ihaleye teklif verebilir. Ancak
idareler, işin farklı uzmanlıklar gerektirmesi durumunda, ihaleye
konsorsiyumların teklif verip veremeyeceğini ihale dokümanında
belirtirler. İhale aşamasında ortak girişimden kendi aralarında bir iş
ortaklığı veya konsorsiyum yaptıklarına dair anlaşma istenir. İş
ortaklığı anlaşmalarında pilot ortak, konsorsiyum anlaşmalarında ise
koordinatör ortak belirtilir. İhalenin iş ortaklığı veya konsorsiyum
üzerinde kalması halinde, sözleşme imzalanmadan önce noter tasdikli iş
ortaklığı veya konsorsiyum sözleşmesinin verilmesi gerekir. İş ortaklığı
anlaşma ve sözleşmesinde, iş ortaklığını oluşturan gerçek veya tüzel
kişilerin taahhüdün yerine getirilmesinde müştereken ve müteselsilen
sorumlu oldukları, konsorsiyum anlaşma ve sözleşmesinde ise,
konsorsiyumu oluşturan gerçek veya tüzel kişilerin, işin hangi kısmını
taahhüt ettikleri ve taahhüdün yerine getirilmesinde koordinatör ortak
aracılığıyla aralarındaki koordinasyonu sağlayacakları belirtilir.

*Alt yükleniciler*

**Madde 15 –** İhale konusu işin özelliği nedeniyle ihtiyaç görülmesi
halinde, ihale aşamasında isteklilerden alt yüklenicilere yaptırmayı
düşündükleri işleri belirtmeleri, sözleşme imzalamadan önce de alt
yüklenicilerin listesini idarenin onayına sunmaları istenebilir. Ancak
bu durumda, alt yüklenicilerin yaptıkları işlerle ilgili sorumluluğu
yüklenicinin sorumluluğunu ortadan kaldırmaz.

8236

*İhale saatinden önce ihalenin iptal edilmesi ^(1)^*

**Madde 16-** İdarenin gerekli gördüğü veya ihale dokümanında yer alan
belgelerde ihalenin yapılmasına engel olan ve düzeltilmesi mümkün
bulunmayan hususların bulunduğunun tespit edildiği hallerde ihale
saatinden önce ihale iptal edilebilir.

Bu durumda, iptal nedeni belirtilmek suretiyle ihalenin iptal edildiği
isteklilere hemen ilân edilerek duyurulur. Bu aşamaya kadar teklif
vermiş olanlara ihalenin iptal edildiği ayrıca tebliğ edilir. İhalenin
iptal edilmesi halinde, verilmiş olan bütün teklifler reddedilmiş
sayılır ve bu teklifler açılmaksızın isteklilere iade edilir. İhalenin
iptal edilmesi nedeniyle isteklilerce idareden herhangi bir hak
talebinde bulunulamaz.

İhalenin iptal edilmesi durumunda, iptal nedenleri gözden geçirilerek
yeniden ihaleye çıkılabilir.

*Yasak fiil veya davranışlar *

**Madde 17-** İhalelerde aşağıda belirtilen fiil veya davranışlarda
bulunmak yasaktır:

a\) Hile, vaat, tehdit, nüfuz kullanma, çıkar sağlama, anlaşma, irtikap,
rüşvet suretiyle veya başka yollarla ihaleye ilişkin işlemlere fesat
karıştırmak veya buna teşebbüs etmek.

b\) İsteklileri tereddüde düşürmek, katılımı engellemek, isteklilere
anlaşma teklifinde bulunmak veya teşvik etmek, rekabeti veya ihale
kararını etkileyecek davranışlarda bulunmak.

c\) Sahte belge veya sahte teminat düzenlemek, kullanmak veya bunlara
teşebbüs etmek.

d\) Alternatif teklif verebilme halleri dışında, ihalelerde bir istekli
tarafından kendisi veya başkaları adına doğrudan veya dolaylı olarak,
asaleten ya da vekaleten birden fazla teklif vermek.

e\) 11 inci maddeye göre ihaleye katılamayacağı belirtildiği halde
ihaleye katılmak.

Bu yasak fiil veya davranışlarda bulunanlar hakkında bu Kanunun Dördüncü
Kısmında belirtilen hükümler uygulanır.

İKİNCİ KISIM

*İhale Süreci*

BİRİNCİ BÖLÜM

*İhale Usulleri ve Uygulaması*

*Uygulanacak ihale usulleri*

**Madde 18-** İdarelerce mal veya hizmet alımları ile yapım işlerinin
ihalelerinde aşağıdaki usullerden biri uygulanır:

a\) Açık ihale usulü.

b\) Belli istekliler arasında ihale usulü.

c\) Pazarlık usulü.

d\) **(Mülga: 30/7/2003-4964/12 md.)**

*Açık ihale usulü*

**Madde 19-** Açık ihale usulü, bütün isteklilerin teklif verebildiği
usuldür.

–––––––––––––––

*(1) Bu maddenin başlığında ve birinci fıkrasındaki “gününden” ibaresi,
30/7/2003 tarihli ve 4964 sayılı Kanunun 11 inci maddesiyle “saatinden”
olarak değiştirilmiş ve metne işlenmiştir.*

8237

*Belli istekliler arasında ihale usulü *

**Madde 20-** Belli istekliler arasında ihale usulü, yapılacak ön
yeterlik değerlendirmesi sonucunda idarece davet edilen isteklilerin
teklif verebildiği usuldür. **(Değişik son cümle: 20/11/2008-5812/6
md.)** Yapım işleri, hizmet ve mal alım ihalelerinden işin özelliğinin
uzmanlık ve/veya ileri teknoloji gerektirmesi nedeniyle açık ihale
usulünün uygulanamadığı işlerin ihalesi ile yaklaşık maliyeti eşik
değerin yarısını aşan yapım işi ihaleleri bu usule göre yaptırılabilir.

**(Mülga ikinci fıkra: 30/7/2003-4964/13 md.)**

10 uncu maddeye uygun olarak belirlenen ve ön yeterlik dokümanı ile ön
yeterlik ilânında belirtilen değerlendirme kriterlerine göre adayların
ön yeterlik değerlendirmesi yapılır. Belirtilen asgari yeterlik
koşullarını sağlayamayanlar yeterli kabul edilmez. **(Mülga son cümle:
30/7/2003-4964/13 md.) (Ek cümle: 20/11/2008-5812/6 md.)** Ön yeterlik
ilanında ve dokümanında belirtilmek kaydıyla; yeterlikleri tespit
edilenler arasından dokümanda belirtilen kriterlere göre sıralanarak
listeye alınan belli sayıda istekli veya yeterli bulunan isteklilerin
tamamı teklif vermeye davet edilebilir.

**(Değişik ilk cümle: 20/11/2008-5812/6 md.)** Teklif vermeye davet
edilmeyenlere davet edilmeme gerekçeleri yazılı olarak bildirilir. İşin
niteliğine göre rekabeti engellemeyecek şekilde 40 ıncı maddeye uygun
olarak belirlenen ve ihale dokümanı ile davet mektubunda belirtilen
değerlendirme kriterlerine göre tekliflerin değerlendirmesi yapılarak
ihale sonuçlandırılır. İhaleye davet edilebilecek aday sayısının beşten
az olması veya teklif veren istekli sayısının üçten az olması halinde
ihale iptal edilir. ^(1)^

Teklif veren istekli sayısının üçten az olması nedeniyle ihalenin iptal
edilmesi durumunda, ihale dokümanı gözden geçirilerek varsa hatalar ve
eksiklikler giderilmek suretiyle, ön yeterliği tespit edilen bütün
istekliler tekrar davet edilerek ihale sonuçlandırılabilir.

*Pazarlık usulü*

**Madde 21-** Aşağıda belirtilen hallerde pazarlık usulü ile ihale
yapılabilir:

a\) Açık ihale usulü veya belli istekliler arasında ihale usulü ile
yapılan ihale sonucunda teklif çıkmaması.

b\) Doğal afetler, salgın hastalıklar, can veya mal kaybı tehlikesi gibi
ani ve beklenmeyen veya idare tarafından önceden öngörülemeyen olayların
ortaya çıkması üzerine ihalenin ivedi olarak yapılmasının zorunlu
olması.

c\) Savunma ve güvenlikle ilgili özel durumların ortaya çıkması üzerine
ihalenin ivedi olarak yapılmasının zorunlu olması.

d\) İhalenin, araştırma ve geliştirme sürecine ihtiyaç gösteren ve seri
üretime konu olmayan nitelikte olması.

*–––––––––––––––––––––*

*(1) Bu fıkrada yer alan “10 uncu maddeye” ibaresi, 30/7/2003 tarihli ve
4964 sayılı Kanunun 13 üncü maddesiyle “40 ıncı maddeye” olarak
değiştirilmiş ve metne işlenmiştir.*

8238

e\) İhale konusu mal veya hizmet alımları ile yapım işlerinin özgün
nitelikte ve karmaşık olması nedeniyle teknik ve malî özelliklerinin
gerekli olan netlikte belirlenememesi.

f\) **(Ek: 30/7/2003-4964/14 md.)** İdarelerin yaklaşık maliyeti
ellimilyar Türk Lirasına kadar olan mamul mal, malzeme veya hizmet
alımları. ^(1)^

**(Değişik ikinci fıkra: 20/11/2008-5812/7 md.)** (b), (c) ve (f)
bentlerinde belirtilen hallerde ilan yapılması zorunlu değildir. İlan
yapılmayan hallerde en az üç istekli davet edilerek, yeterlik
belgelerini ve fiyat tekliflerini birlikte vermeleri istenir.

**(Mülga üçüncü fıkra: 20/11/2008-5812/7 md.)**

**(Değişik dördüncü fıkra: 20/11/2008-5812/7 md.)** (a), (d) ve (e)
bentlerine göre yapılacak ihalelerde, ihale dokümanında belirtilen
değerlendirme kriterlerine göre yeterliği tespit edilen istekliler,
öncelikle ihale konusu işin teknik detayları ve gerçekleştirme
yöntemleri gibi hususlarda fiyatı içermeyen ilk tekliflerini sunar.
İdarenin ihtiyaçlarını en uygun şekilde karşılayacak yöntem ve çözümler
üzerinde ihale komisyonu her bir istekli ile görüşür. Teknik görüşmeler
sonucunda şartların netleşmesi üzerine bu şartları karşılayabilecek
isteklilerden, gözden geçirilerek şartları netleştirilmiş teknik
şartnameye dayalı olarak fiyat tekliflerini de içerecek şekilde
tekliflerini vermeleri istenir.

**(Değişik beşinci fıkra: 20/11/2008-5812/7 md.)** Bu madde kapsamında
yapılacak ihalelerde, ilk fiyat tekliflerini aşmamak üzere isteklilerden
ihale kararına esas olacak son yazılı fiyat teklifleri alınarak ihale
sonuçlandırılır.

**(Mülga altıncı fıkra: 20/11/2008-5812/7 md.)**

**(Ek fıkra: 30/7/2003-4964/14 md.; Değişik yedinci fıkra:
20/11/2008-5812/7 md.)** (b), (c) ve (f) bendi kapsamında yapılan mal
alımlarında, malın sözleşme yapma süresi içinde teslim edilmesi ve bunun
idarece uygun bulunması halinde, sözleşme yapılması ve kesin teminat
alınması zorunlu değildir.

*Doğrudan temin*

**Madde 22-** **(Değişik: 30/7/2003-4964/15 md.) **

Aşağıda belirtilen hallerde ihtiyaçların ilân yapılmaksızın ve teminat
alınmaksızın doğrudan temini usulüne başvurulabilir:

a\) İhtiyacın sadece gerçek veya tüzel tek kişi tarafından
karşılanabileceğinin tespit edilmesi.

b\) Sadece gerçek veya tüzel tek kişinin ihtiyaç ile ilgili özel bir
hakka sahip olması.

c\) Mevcut mal, ekipman, teknoloji veya hizmetlerle uyumun ve
standardizasyonun sağlanması için zorunlu olan mal ve hizmetlerin, asıl
sözleşmeye dayalı olarak düzenlenecek ve toplam süreleri üç yılı
geçmeyecek sözleşmelerle ilk alım yapılan gerçek veya tüzel kişiden
alınması.

*–––––––––––––––––––––*

*(1) Bu bentte yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8238-1

d\) Büyükşehir belediyesi sınırları dahilinde bulunan idarelerin onbeş
milyar, diğer idarelerin beşmilyar Türk Lirasını aşmayan ihtiyaçları ile
temsil ağırlama faaliyetleri kapsamında yapılacak konaklama, seyahat ve
iaşeye ilişkin alımlar. ^(1)^

e\) İdarelerin ihtiyacına uygun taşınmaz mal alımı veya kiralanması.

f\) **(Değişik: 20/11/2008-5812/8 md.)** Özelliğinden ve belli süre
içinde kullanılma zorunluluğundan dolayı stoklanması ekonomik olmayan
veya acil durumlarda kullanılacak olan ilaç, aşı, serum, anti-serum, kan
ve kan ürünleri ile ortez, protez gibi uygulama esnasında hastaya göre
belirlenebilen ve hastaya özgü tıbbî sarf malzemeleri, test ve tetkik
sarf malzemeleri alımları.

g\) Milletlerarası tahkim yoluyla çözülmesi öngörülen uyuşmazlıklarla
ilgili davalarda, Kanun kapsamındaki idareleri temsil ve savunmak üzere
Türk veya yabancı uyruklu avukatlardan ya da avukatlık ortaklıklarından
yapılacak hizmet alımları.

h\) **(Ek: 12/12/2003-5020/28 md.; Değişik: 20/11/2008-5812/8 md.)**
8/1/1943 tarihli ve 4353 sayılı Kanunun 22 ve 36 ncı maddeleri uyarınca
Türk veya yabancı uyruklu avukatlardan hizmet alımları ile fikri ve
sınai mülkiyet haklarının ulusal ve uluslararası kuruluşlar nezdinde
tescilini sağlamak için gerçekleştirilen hizmet alımları.

ı) **(Ek: 15/5/2008-5763/35 md.)** Türkiye İş Kurumunun, 25/6/2003
tarihli ve 4904 sayılı Kanunun 3 üncü maddesinin (b) ve (c) bentlerinde
sayılan görevlerine ilişkin hizmet alımları ile 25/8/1999 tarihli ve
4447 sayılı İşsizlik Sigortası Kanununun 48 inci maddesinin yedinci
fıkrasında sayılan görevlerine ilişkin hizmet alımları,

i\) **(Ek: 20/11/2008-5812/8 md.; Değişik: 19/11/2013-6504/1 md.)**
Cumhurbaşkanının halk tarafından seçilmesi, Anayasa değişikliklerine
ilişkin kanunların halkoyuna sunulması, milletvekili genel ve ara
seçimleri, mahalli idareler ile mahalle muhtarlıkları ve ihtiyar
heyetleri genel ve ara seçimi dönemlerinde Yüksek Seçim Kurulunun
ihtiyacı için yapılacak filigranlı oy pusulası kâğıdı ile filigranlı oy
zarfı kâğıdı alımı, oy pusulası basımı, oy zarfı yapımı hizmetleri ile
bu seçimlere yönelik her türlü seçim malzemelerinin alımı ile yurt dışı
seçim harcamaları, il seçim kurulu başkanlıkları tarafından alınacak oy
pusulası basım hizmeti alımı.

Bu maddeye göre yapılacak alımlarda, ihale komisyonu kurma ve 10 uncu
maddede sayılan yeterlik kurallarını arama zorunluluğu bulunmaksızın,
ihale yetkilisince görevlendirilecek kişi veya kişiler tarafından
piyasada fiyat araştırması yapılarak ihtiyaçlar temin edilir.

*Tasarım yarışmaları *

**Madde 23-** İdareler gerekli gördükleri mimarlık, peyzaj mimarlığı,
mühendislik, kentsel tasarım projeleri, şehir ve bölge plânlama ve güzel
sanat eserleri ile ilgili bir plân veya tasarım projesi elde edilmesine
yönelik olarak, ilgili mevzuatında belirlenecek usul ve esaslara göre
rekabeti sağlayacak şekilde ilân yapılmak suretiyle, jüri tarafından
değerlendirme yapılmak üzere ödüllü veya ödülsüz yarışma yaptırabilir.

*–––––––––––––––––––––*

*(1) Bu bentte yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8239

İKİNCİ BÖLÜM

*İhalenin ve Ön Yeterliğin İlânı, İhale Dokümanının Verilmesi*

*İhale ilânlarında bulunması zorunlu hususlar *

**Madde 24-** İhale dokümanında belirtilmeyen hususlara ilânlarda yer
verilemez. İhale ilânlarında aşağıdaki hususların belirtilmesi
zorunludur:

a\) İdarenin adı, adresi, telefon ve faks numarası.

b\) İhalenin adı, niteliği, türü, miktarı.

c\) Mal alımı ihalelerinde teslim yeri, hizmet alımı ve yapım
ihalelerinde ise işin yapılacağı yer.

d\) İhale konusu işe başlama ve işi bitirme tarihi.

e\) Uygulanacak ihale usulü, ihaleye katılabilme şartları ve istenilen
belgelerin neler olduğu.

f\) Yeterlik değerlendirmesinde uygulanacak kriterler.

g\) İhalenin sadece yerli isteklilere açık olup olmadığı ve yerli
istekliler lehine fiyat avantajı uygulanıp uygulanmayacağı.

h\) İhale dokümanının nerede görülebileceği ve hangi bedelle alınacağı.

i\) **(Değişik: 30/7/2003-4964/16 md.)** İhalenin nerede, hangi tarih ve
saatte yapılacağı.

j\) Tekliflerin ihale saatine kadar nereye verileceği.

k\) Teklif ve sözleşme türü.

l\) **(Değişik: 30/7/2003-4964/16 md.)** Teklif edilen bedelin % 3’ünden
az olmamak üzere, isteklice belirlenecek tutarda geçici teminat
verileceği.

m\) Tekliflerin geçerlilik süresi.

n\) **(Ek: 30/7/2003-4964/16 md.)** İhaleye konsorsiyumların teklif verip
veremeyeceği.

*Ön yeterlik ilânlarında bulunması zorunlu hususlar *

**Madde 25-** Ön yeterlik dokümanında belirtilmeyen hususlara ilânlarda
yer verilemez. Ön yeterlik ilânlarında aşağıdaki hususların belirtilmesi
zorunludur:

a\) İdarenin adı, adresi, telefon ve faks numarası.

b\) İhalenin adı, niteliği, türü, miktarı.

c\) Mal alımı ihalelerinde teslim yeri, hizmet alımı ve yapım
ihalelerinde ise işin yapılacağı yer.

d\) İhale konusu işin başlama ve bitirme tarihi.

e\) Ön yeterliğe katılabilme şartları ve istenilen belgelerin neler
olduğu.

f\) Ön yeterlik değerlendirmesinde uygulanacak kriterler.

g\) İhalenin sadece yerli isteklilere açık olup olmadığı ve yerli
istekliler lehine fiyat avantajı uygulanıp uygulanmayacağı.

h\) Ön yeterlik dokümanının nerede görülebileceği ve hangi bedelle
alınacağı.

i\) Ön yeterlik başvurusunun sunulacağı yer ile son başvuru tarih ve
saati.

j\) **(Ek: 30/7/2003-4964/17 md.)**İhaleye konsorsiyumların teklif verip
veremeyeceği.

*İlânın uygun olmaması*

**Madde 26-** 13, 24 ve 25 inci maddelerdeki hükümlere uygun olmayan
ilânlar geçersizdir. Bu durumda, ilân bu Maddelere uygun bir şekilde
yenilenmedikçe ihale veya ön yeterlik yapılamaz.

8240

**(Değişik ikinci fıkra: 20/11/2008-5812/9 md.)** Ancak, 13 üncü maddede
belirtilen ilânın yapılmaması veya ilân sürelerine uyulmaması halleri
hariç, yapılan ilânlarda 24 ve 25 inci madde hükümlerine uygun olmayan
hatalar bulunması durumunda, 13 üncü maddeye göre yirmibeş ve kırk
günlük ilan süresi bulunan ihalelerde ilânların yayımlanmasını takip
eden onbeş gün diğer ihalelerde ise on gün içinde hatalı hususlar için
düzeltme ilânı yapılmak suretiyle ihale veya ön yeterlik
gerçekleştirilebilir.

*İhale ve ön yeterlik dokümanının içeriği ve idari şartnamede yer alması
zorunlu hususlar *

**Madde 27-** İhale dokümanında; isteklilere talimatları da içeren idari
şartnameler ile yaptırılacak işin projesini de kapsayan teknik
şartnameler, sözleşme tasarısı ve gerekli diğer belge ve bilgiler
bulunur. Ön yeterlik dokümanında ise adaylarda aranılan şartlara, ön
yeterlik kriterlerine ve gerekli diğer belge ve bilgilere yer verilir.

İdari şartnamede ihale konusuna göre asgari aşağıdaki hususların
belirtilmesi zorunludur:

a\) İşin adı, niteliği, türü ve miktarı, hizmetlerde iş tanımı.

b\) İdarenin adı, adresi, telefon ve faks numarası.

c\) İhale usulü, ihale tarih ve saati ile tekliflerin nereye verileceği.

d\) İsteklilere talimatlar.

e\) İsteklilerde aranılan şartlar, belgeler ve yeterlik kriterleri.

f\) İhale dokümanında açıklama isteme ve yapılma yöntemleri.

g\) Tekliflerin geçerlilik süresi.

h\) **(Değişik: 30/7/2003-4964/18 md.)** İhaleye konsorsiyumların teklif
verip veremeyeceği, ihale konusu işin tamamına veya bir kısmına teklif
verilmesinin mümkün olup olmadığı, mal alımı ihalelerinde alternatif
teklif verilip verilemeyeceği, verilebilecekse alternatif tekliflerin
nasıl değerlendirileceği.

i\) Ulaşım, sigorta, vergi, resim ve harç giderlerinden hangisinin teklif
fiyatına dahil olacağı.

j\) Tekliflerin alınması, açılması ve değerlendirilmesinde uygulanması
gereken ve bu Kanunda belirtilen usul ve esaslar.

k\) İhale kararının alınmasından sözleşmenin imzalanmasına kadar
uygulanması gereken ve bu Kanunda belirtilen usul ve esaslar.

l\) İhalenin sadece yerli isteklilere açık olup olmadığı ve yerli
istekliler lehine fiyat avantajı uygulanıp uygulanmayacağı.

m\) Teklif ve sözleşme türü.

n\) Geçici ve kesin teminat oranları ile teminatlara ait şartlar.

o\) **(Değişik: 30/7/2003-4964/18 md.)** İhale saatinden önce ihalenin
iptal edilmesinde idarenin serbest olduğu.

p\) Bütün tekliflerin reddedilmesi ve ihalenin iptal edilmesinde idarenin
serbest olduğu.

r\) İhale konusu işin başlama ve bitirme tarihi, yapılma yeri, teslim
şartları ve gecikme halinde alınacak cezalar.

s\) Ödeme yeri ve şartlarıyla avans verilip verilmeyeceği, verilecekse
şartları ve miktarı ile sözleşme konusu işler için eğer ödenecekse fiyat
farkının ne şekilde ödeneceği.

t\) **(Değişik: 30/7/2003-4964/18 md.)** Süre uzatımı verilebilecek
haller ve şartları ile sözleşme kapsamında yaptırılabilecek iş artışları
ile iş eksilişi durumunda karşılıklı yükümlülükler.

8241

u\) Vergi, resim ve harçlar ile sözleşme ile ilgili diğer giderlerin
kimin tarafından ödeneceği.

v\) Yapım işlerinde iş ve işyerinin sigortalanması ile yapı denetimi ve
sorumluluğuna ilişkin şartlar.

y\) Denetim, muayene ve kabul işlemlerine ilişkin şartlar.

z\) Anlaşmazlıkların çözümü.

*İhale ve ön yeterlik dokümanının verilmesi*

**Madde 28-** İhale ve ön yeterlik dokümanı idarede bedelsiz
görülebilir. Ancak, ön yeterlik veya ihaleye katılmak isteyen
isteklilerin bu dokümanı satın almaları zorunludur. **(Ek cümle:
4/7/2012-6353/28 md.)** İlan yapılmayan ihalelerde, ihale dokümanı
sadece idare tarafından davet edilenlere satılır. Doküman bedeli, basım
maliyetini aşmayacak ve rekabeti engellemeyecek şekilde idarelerce
tespit edilir.^(1)^

*İhale dokümanında değişiklik veya açıklama yapılması*

**Madde 29-** İlân yapıldıktan sonra ihale dokümanında değişiklik
yapılmaması esastır. Değişiklik yapılması zorunlu olursa, bunu
gerektiren sebep ve zorunluluklar bir tutanakla tespit edilerek önceki
ilânlar geçersiz sayılır ve iş yeniden aynı şekilde ilân olunur.

Ancak, ilân yapıldıktan sonra, tekliflerin hazırlanmasını veya işin
gerçekleştirilmesini etkileyebilecek maddi veya teknik hatalar veya
eksikliklerin idarece tespit edilmesi veya isteklilerce yazılı olarak
bildirilmesi halinde, ihale dokümanında değişiklikler yapılabilir.
Yapılan bu değişikliklere ilişkin ihale dokümanının bağlayıcı bir
parçası olan zeyilname, son teklif verme gününden en az on gün öncesinde
bilgi sahibi olmalarını temin edecek şekilde ihale dokümanı alanların
tamamına gönderilir. Zeyilname ile yapılan değişiklikler nedeniyle
tekliflerin hazırlanabilmesi için ek süreye ihtiyaç duyulması halinde,
ihale tarihi bir defaya mahsus olmak üzere en fazla yirmi gün zeyilname
ile ertelenebilir. Zeyilname düzenlenmesi halinde, teklifini bu
düzenlemeden önce vermiş olan isteklilere tekliflerini geri çekerek,
yeniden teklif verme imkanı sağlanır.

Ayrıca, istekliler tekliflerini hazırlarken ihale dokümanında
açıklanmasına ihtiyaç duyulan hususlarla ilgili olarak son teklif verme
gününden yirmi gün öncesine kadar yazılı olarak açıklama talep edebilir.
Bu talebin idarece uygun görülmesi halinde yapılacak açıklama, bu tarihe
kadar ihale dokümanı alan bütün isteklilere son teklif verme gününden on
gün öncesinde bilgi sahibi olmalarını temin edecek şekilde ve açıklama
talebinde bulunan istekli belirtilmeksizin yazılı olarak gönderilir.

ÜÇÜNCÜ BÖLÜM

*Tekliflerin ve Başvuruların Sunulması*

*Tekliflerin hazırlanması ve sunulması*

**Madde 30-** Teklif mektubu ve geçici teminat da dahil olmak üzere
ihaleye katılabilme şartı olarak istenilen bütün belgeler bir zarfa
konulur. Zarfın üzerine isteklinin adı, soyadı veya ticaret unvanı,
tebligata esas açık adresi, teklifin hangi işe ait olduğu ve ihaleyi
yapan idarenin açık adresi yazılır. Zarfın yapıştırılan yeri istekli
tarafından imzalanır ve mühürlenir.

––––––––––––––––

*(1)* *Bu maddenin son cümlesinde geçen “hazırlanma maliyetini” ibaresi,
30/7/2003 tarihli ve 4964 sayılı Kanunun 19 uncu maddesiyle, “basım
maliyetini” olarak değiştirilmiş ve metne işlenmiştir.*

8242

Teklif mektupları yazılı ve imzalı olarak sunulur. Teklif mektubunda
ihale dokümanının tamamen okunup kabul edildiğinin belirtilmesi, teklif
edilen bedelin rakam ve yazı ile birbirine uygun olarak açıkça
yazılması, üzerinde kazıntı, silinti, düzeltme bulunmaması ve teklif
mektubunun ad, soyad veya ticaret unvanı yazılmak suretiyle yetkili
kişilerce imzalanmış olması zorunludur. Mal alımı ihalelerinde, ihale
dokümanında alternatif teklif verilebileceğine dair hüküm bulunması
halinde, alternatif tekliflerde aynı şekilde hazırlanarak sunulur.

Teklifler ihale dokümanında belirtilen ihale saatine kadar sıra numaralı
alındılar karşılığında idareye verilir. Bu saatten sonra verilen
teklifler kabul edilmez ve açılmaksızın iade edilir. Teklifler iadeli
taahhütlü olarak da gönderilebilir. Posta ile gönderilecek tekliflerin
ihale dokümanında belirtilen ihale saatine kadar idareye ulaşması
şarttır. Postadaki gecikme nedeniyle işleme konulmayacak olan
tekliflerin alınış zamanı bir tutanakla tespit edilir.

Verilen teklifler, zeyilname düzenlenmesi hali hariç, herhangi bir
sebeple geri alınamaz ve değiştirilemez.

*Başvuru belgelerinin sunulması*

**Madde 31-** Ön yeterliğe katılabilme şartı olarak istenilen bütün
belgeler 30 uncu maddenin birinci ve üçüncü fıkralarında belirtilen esas
ve usullere uygun olarak idareye sunulur.

*Tekliflerin geçerlilik süresi*

**Madde 32-** Tekliflerin geçerlilik süresi ihale dokümanında
belirtilir. İdarece ihtiyaç duyulması halinde bu süre, teklif ve
sözleşme koşulları değiştirilmemek ve isteklinin kabulü kaydıyla, en
fazla ihale dokümanında belirtilen teklif geçerlilik süresi kadar
uzatılabilir.

*Geçici teminat *

**Madde 33-** **(Değişik: 30/7/2003-4964/20 md.)**

İhalelerde, teklif edilen bedelin % 3’ünden az olmamak üzere, istekli
tarafından verilecek tutarda geçici teminat alınır. İhale dokümanında
belirtilmesi şartıyla, danışmanlık hizmeti ihalelerinde geçici teminat
alınması zorunlu değildir.

*Teminat olarak kabul edilecek değerler*

**Madde 34-** Teminat olarak kabul edilecek değerler aşağıda
gösterilmiştir:

a\) Tedavüldeki Türk Parası.

b\) **(Değişik: 30/7/2003-4964/21 md.)**Bankalar ve özel finans kurumları
tarafından verilen teminat mektupları.

c\) Hazine Müsteşarlığınca ihraç edilen Devlet İç Borçlanma Senetleri ve
bu senetler yerine düzenlenen belgeler.

İlgili mevzuatına göre Türkiye’de faaliyette bulunmasına izin verilen
yabancı bankaların düzenleyecekleri teminat mektupları ile Türkiye
dışında faaliyette bulunan banka veya benzeri kredi kuruluşlarının
kontrgarantisi üzerine Türkiye’de faaliyette bulunan bankaların veya
özel finans kurumlarının düzenleyecekleri teminat mektupları da teminat
olarak kabul edilir.^(1)^

*––––––––––––*

*(1) Bu fıkrada yer alan “veya özel finans kurumlarının” ibaresi,
30/7/2003 tarihli ve 4964 sayılı Kanunun 21 inci maddesiyle eklenmiş ve
metne işlenmiştir.*

8243

\(c) bendinde belirtilen senetler ve bu senetler yerine düzenlenen
belgelerden nominal değere faiz dahil edilerek ihraç edilenler,
anaparaya tekabül eden satış değeri üzerinden teminat olarak kabul
edilir.

Teminat mektupları dışındaki teminatlar ihale komisyonlarınca teslim
alınamaz. Bunların saymanlık ya da muhasebe müdürlüklerine yatırılması
zorunludur.

İhale üzerinde kalan istekli ile ekonomik açıdan en avantajlı ikinci
teklif sahibi istekliye ait teminat mektupları ihaleden sonra saymanlık
ya da muhasebe müdürlüklerine teslim edilir. Diğer isteklilere ait
teminatlar ise hemen iade edilir. İhale üzerinde kalan istekli ile
sözleşme imzalanması halinde, ekonomik açıdan en avantajlı ikinci teklif
sahibine ait teminat sözleşme imzalandıktan hemen sonra iade edilir.

Teminatlar, teminat olarak kabul edilen diğer değerlerle
değiştirilebilir.

Her ne suretle olursa olsun, idarece alınan teminatlar haczedilemez ve
üzerine ihtiyati tedbir konulamaz.

*Teminat mektupları^(1)^*

**Madde 35-** Bu Kanun kapsamında (...)^(1)^ verilecek teminat
mektuplarının kapsam ve şeklini tespite Kamu İhale Kurumu yetkilidir.

32 nci maddeye göre belirlenen tekliflerin geçerlilik süresinden en az
otuz gün fazla süreli olmak kaydıyla, geçici teminat mektuplarında süre
belirtilir. Teklif geçerlilik süresinin uzatılması halinde, geçici
teminat mektuplarının süresi de aynı süre ile uzatılır. Kesin teminat
mektuplarının süresi ihale konusu işin bitiş tarihi dikkate alınmak
suretiyle idare tarafından belirlenir.

İlgili mevzuatına aykırı olarak düzenlenmiş teminat mektupları kabul
edilmez.

DÖRDÜNCÜ BÖLÜM

*Tekliflerin Değerlendirilmesi*

*Tekliflerin alınması ve açılması*

**Madde 36-** **(Değişik birinci cümle: 30/7/2003-4964/23 md.)**
Teklifler ihale dokümanında belirtilen ihale saatine kadar idareye
verilir. İhale komisyonunca ihale dokümanında belirtilen saatte kaç
teklif verilmiş olduğu bir tutanakla tespit edilerek, hazır bulunanlara
duyurulur ve hemen ihaleye başlanır. İhale komisyonu teklif zarflarını
alınış sırasına göre inceler. 30 uncu maddenin birinci fıkrasına uygun
olmayan zarflar bir tutanak ile belirlenerek değerlendirmeye alınmaz.
Zarflar isteklilerle birlikte hazır bulunanlar önünde alınış sırasına
göre açılır.

İsteklilerin belgelerinin eksik olup olmadığı ve teklif mektubu ile
geçici teminatlarının usulüne uygun olup olmadığı kontrol edilir.
Belgeleri eksik veya teklif mektubu ile geçici teminatı usulüne uygun
olmayan istekliler tutanakla tespit edilir. İstekliler ile teklif
fiyatları ve yaklaşık maliyet tutarı açıklanır. Bu işlemlere ilişkin
hazırlanan tutanak ihale komisyonunca imzalanır. Bu aşamada; hiçbir
teklifin reddine veya kabulüne karar verilmez, teklifi oluşturan
belgeler düzeltilemez ve tamamlanamaz. Teklifler ihale komisyonunca
hemen değerlendirilmek üzere oturum kapatılır. ^(2)^

*––––––––––––––*

*(1) Bu maddenin başlığındaki “Banka” ibaresi ile birinci fıkrasındaki
“bankalarca” ibaresi, 30/7/2003 tarihli ve 4964 sayılı Kanunun 22 nci
maddesiyle metinden çıkarılmıştır.*

*(2) 20/11/2008 tarihli ve 5812 sayılı Kanunun 10 uncu maddesiyle; bu
fıkrada yer alan “teklif fiyatları açıklanır” ibaresi “teklif fiyatları
ve yaklaşık maliyet tutarı açıklanır” şeklinde değiştirilmiş ve metne
işlenmiştir.*

8244

*Tekliflerin değerlendirilmesi *

**Madde 37-** İhale komisyonunun talebi üzerine idare tekliflerin
incelenmesi, karşılaştırılması ve değerlendirilmesinde yararlanmak üzere
net olmayan hususlarla ilgili isteklilerden yazılı olarak tekliflerini
açıklamalarını isteyebilir. Ancak bu açıklama, hiçbir şekilde teklif
fiyatında değişiklik yapılması veya ihale dokümanında yer alan şartlara
uygun olmayan tekliflerin uygun hale getirilmesi amacıyla istenilmez ve
yapılmaz.

**(Değişik ikinci fıkra: 20/11/2008-5812/11 md.)** Tekliflerin
değerlendirilmesinde, öncelikle belgeleri eksik olduğu veya teklif
mektubu ile geçici teminatı usulüne uygun olmadığı 36 ncı maddeye göre
ilk oturumda tespit edilen isteklilerin tekliflerinin değerlendirme dışı
bırakılmasına karar verilir. Ancak, teklifin esasını değiştirecek
nitelikte olmaması kaydıyla, belgelerde bilgi eksikliği bulunması
halinde idarece belirlenen sürede isteklilerden bu eksik bilgilerin
tamamlanması yazılı olarak istenir. Belirlenen sürede bilgileri
tamamlamayan istekliler değerlendirme dışı bırakılır ve geçici
teminatları gelir kaydedilir. Bu ilk değerlendirme ve işlemler sonucunda
belgeleri eksiksiz ve teklif mektubu ile geçici teminatı usulüne uygun
olan isteklilerin tekliflerinin ayrıntılı değerlendirilmesine geçilir.
Bu aşamada, isteklilerin ihale konusu işi yapabilme kapasitelerini
belirleyen yeterlik kriterlerine ve tekliflerin ihale dokümanında
belirtilen şartlara uygun olup olmadığı  ile  birim  fiyat teklif 
cetvellerinde  aritmetik  hata  bulunup  bulunmadığı incelenir. Uygun
olmadığı belirlenen isteklilerin teklifleri ile birim fiyat teklif
cetvellerinde aritmetik hata bulunan teklifler değerlendirme dışı
bırakılır.

**(Mülga son fıkra: 20/11/2008-5812/11 md.)**

*Aşırı düşük teklifler ^(1)^ *

**Madde 38-** İhale komisyonu verilen teklifleri (…) ^(1)^
değerlendirdikten sonra, diğer tekliflere veya idarenin tespit ettiği
yaklaşık maliyete göre teklif fiyatı aşırı düşük olanları tespit eder.
Bu teklifleri reddetmeden önce, belirlediği süre içinde teklif
sahiplerinden teklifte önemli olduğunu tespit ettiği bileşenler ile
ilgili ayrıntıları yazılı olarak ister. ^(1)^

İhale komisyonu;

a\) İmalat sürecinin, verilen hizmetin ve yapım yönteminin ekonomik
olması,

b\) Seçilen teknik çözümler ve teklif sahibinin mal ve hizmetlerin temini
veya yapım işinin yerine getirilmesinde kullanacağı avantajlı koşullar,

c\) Teklif edilen mal, hizmet veya yapım işinin özgünlüğü,

gibi hususlarda yapılan yazılı açıklamaları dikkate alarak, aşırı düşük
teklifleri değerlendirir. Bu değerlendirme sonucunda, açıklamaları
yeterli görülmeyen veya yazılı açıklamada bulunmayan isteklilerin
teklifleri reddedilir. ^(1)^

**(Ek fıkra: 20/11/2008-5812/12 md.; Değişik üçüncü fıkra:
6/2/2014-6518/47 md.)** Kurum, ihale konusu işin türü, niteliği ve
yaklaşık maliyeti ile ihale edilme usulüne göre aşırı düşük tekliflerin
tespiti, değerlendirilmesi ve ekonomik açıdan en avantajlı teklifin
belirlenmesi amacıyla sınır değerler ve sorgulama kriterleri
belirlemeye, ihalenin bu maddede öngörülen açıklama istenilmeksizin
sonuçlandırılabilmesine, ayrıca yaklaşık maliyeti 8 inci maddede
öngörülen eşik değerlerin yarısına kadar olan hizmet alımları ile yapım
işleri ihalelerinde sınır değerin altında olan tekliflerin bu maddede
öngörülen açıklama istenilmeksizin reddedilmesine ilişkin düzenlemeler
yapmaya yetkilidir. İhale komisyonu bu maddenin uygulanmasında Kurum
tarafından yapılan düzenlemeleri esas alır.

–––––––––––––––

*(1) 6/2/2014 tarihli ve 6518 sayılı Kanunun 47 nci maddesiyle, bu
maddenin birinci fıkrasında yer alan “37 nci maddeye göre” ibaresi
metinden çıkarılmış, ikinci fıkrasında yer alan “Hususlarında
belgelendirilmek suretiyle” ibaresi “gibi hususlarda” şeklinde
değiştirilmiştir.*

8245

*Bütün tekliflerin reddedilmesi ve ihalenin iptali*

**Madde 39-** (…)^(1)^ İhale komisyonu kararı üzerine idare, verilmiş
olan bütün teklifleri reddederek ihaleyi iptal etmekte serbesttir.
İhalenin iptal edilmesi halinde bu durum bütün isteklilere derhal
bildirilir. İdare bütün tekliflerin reddedilmesi nedeniyle herhangi bir
yükümlülük altına girmez. **(Değişik son cümle: 30/7/2003-4964/24 md.)**
Ancak, idare isteklilerin talepte bulunması halinde, ihalenin iptal
edilme gerekçelerini talep eden isteklilere bildirir.

*İhalenin karara bağlanması ve onaylanması *

**Madde 40-** 37 ve 38 inci maddelere göre yapılan değerlendirme
sonucunda ihale, ekonomik açıdan en avantajlı teklifi veren isteklinin
üzerinde bırakılır.

**(Değişik ikinci fıkra: 20/11/2008-5812/13 md.)** Ekonomik açıdan en
avantajlı teklif, sadece fiyat esasına göre veya fiyat ile birlikte
işletme ve bakım maliyeti, maliyet etkinliği, verimlilik, kalite ve
teknik değer gibi fiyat dışındaki unsurlar da dikkate alınarak
belirlenir. Ekonomik açıdan en avantajlı teklifin fiyat dışındaki
unsurlar da dikkate alınarak belirleneceği ihalelerde, ihale dokümanında
bu unsurların parasal değerleri veya nispi ağırlıkları belirlenir.

Bu Kanunun 63 üncü maddesine göre ihale dokümanında yerli istekliler
lehine fiyat avantajı sağlanacağı belirtilen ihalelerde, bu fiyat
avantajı da uygulanmak suretiyle ekonomik açıdan en avantajlı teklif
belirlenerek ihale sonuçlandırılır.

En düşük fiyatın ekonomik açıdan en avantajlı teklif olarak
değerlendirildiği ihalelerde, birden fazla istekli tarafından aynı
fiyatın teklif edildiği ve bunların da ekonomik açıdan en avantajlı
teklif olduğu anlaşıldığı takdirde, ikinci fıkrada belirtilen fiyat
dışındaki unsurlar dikkate alınmak suretiyle ekonomik açıdan en
avantajlı teklif belirlenerek ihale sonuçlandırılır.

İhale komisyonu gerekçeli kararını belirleyerek, ihale yetkilisinin
onayına sunar. Kararlarda isteklilerin adları veya ticaret unvanları,
teklif edilen bedeller, ihalenin tarihi ve hangi istekli üzerine hangi
gerekçelerle yapıldığı, ihale yapılmamış ise nedenleri belirtilir.

İhale yetkilisi, karar tarihini izleyen en geç beş iş günü içinde ihale
kararını onaylar veya gerekçesini açıkça belirtmek suretiyle iptal eder.
^(1)^

İhale; kararın onaylanması halinde geçerli, iptal edilmesi halinde ise
hükümsüz sayılır.

**(Değişik son fıkra: 20/11/2008-5812/13 md.)** İhale kararları ihale
yetkilisince onaylanmadan önce idareler, ihale üzerinde kalan istekli
ile varsa ekonomik açıdan en avantajlı ikinci teklif sahibi isteklinin
ihalelere katılmaktan yasaklı olup olmadığını teyit ettirerek buna
ilişkin belgeyi ihale kararına eklemek zorundadır. İki isteklinin de
yasaklı çıkması durumunda ihale iptal edilir.

*Kesinleşen ihale kararlarının bildirilmesi *

**Madde 41-** **(Değişik : 20/11/2008-5812/14 md.)**

İhale sonucu, ihale kararının ihale yetkilisi tarafından onaylandığı
günü izleyen en geç üç gün içinde, ihale üzerinde bırakılan dahil olmak
üzere, ihaleye teklif veren bütün isteklilere bildirilir. İhale
sonucunun bildiriminde, tekliflerin değerlendirmeye alınmama veya uygun
bulunmama gerekçelerine de yer verilir.

İhale kararının ihale yetkilisi tarafından iptal edilmesi durumunda da
isteklilere gerekçeleri belirtilmek suretiyle bildirim yapılır.

İhale sonucunun bütün isteklilere bildiriminden itibaren; 21 inci
maddenin (b) ve (c) bentlerine göre yapılan ihalelerde beş gün, diğer
hallerde ise on gün geçmedikçe sözleşme imzalanamaz.

*––––––––––––––––––*

*(1) 39 uncu maddede yer alan, “İhale dokümanında belirtilmiş olması
kaydıyla, ihale yetkilisinin onayından önceki herhangi bir aşamada,”
ibaresi, 30/7/2003 tarihli ve 4964 sayılı Kanunun 24 üncü maddesiyle
metinden çıkarılmıştır, 25 inci madde ile de 40 ıncı maddede yar alan
“yirmi gün” ibaresi, “beş iş günü” olarak değiştirilmiş ve metne
işlenmiştir.*

8246

*Sözleşmeye davet *

**Madde 42-** **(Değişik birinci fıkra: 20/11/2008-5812/15 md.)** 41
inci maddede belirtilen sürelerin bitimini, ön mali kontrol yapılması
gereken hallerde ise bu kontrolün tamamlandığı tarihi izleyen günden
itibaren üç gün içinde ihale üzerinde bırakılan istekliye, tebliğ
tarihini izleyen on gün içinde kesin teminatı vermek suretiyle
sözleşmeyi imzalaması hususu bildirilir. Yabancı istekliler için bu
süreye oniki gün ilave edilir. Sözleşmenin imzalanacağı tarihte, ihale
sonuç bilgileri Kuruma gönderilmek suretiyle ihale üzerinde kalan
isteklinin ihalelere katılmaktan yasaklı olup olmadığının teyit edilmesi
zorunludur.

43 üncü madde hükmü gereğince sözleşmeden önce kesin teminat alınmayan
danışmanlık hizmet ihalelerinde sözleşmeye davet ise, kesin teminat
istenilmeksizin birinci fıkra hükümlerine göre yapılır.

*Kesin teminat *

**Madde 43-** Taahhüdün sözleşme ve ihale dokümanı hükümlerine uygun
olarak yerine getirilmesini sağlamak amacıyla, sözleşmenin yapılmasından
önce ihale üzerinde kalan istekliden ihale bedeli üzerinden hesaplanmak
suretiyle % 6 oranında kesin teminat alınır.

**(Ek fıkra: 20/11/2008-5812/16 md.; Mülga ikinci fıkra:
6/2/2014-6518/48 md.)**

Ancak, danışmanlık hizmet ihalelerinde ihale dokümanında belirtilmesi
kaydıyla, kesin teminat sözleşme yapılmadan önce alınmayabilir. Bu
durumda, düzenlenecek her hakedişten % 6 oranında yapılacak kesintiler
teminat olarak alıkonulur.

**(Ek fıkra: 6/2/2014-6518/48 md.)** Kurum, ihale üzerinde kalan
isteklinin teklifinin sınır değerin altında olması hâlinde, bu
istekliden yaklaşık maliyetin % 6’sından az ve % 15’inden fazla olmamak
üzere alınacak kesin teminat oranına ilişkin düzenlemeler yapabilir.

*Sözleşme yapılmasında isteklinin görev ve sorumluluğu *

**Madde 44-** İhale üzerinde kalan istekli 42 ve 43 üncü maddelere göre
kesin teminatı vererek sözleşmeyi imzalamak zorundadır. Sözleşme
imzalandıktan hemen sonra geçici teminat iade edilir.

Bu zorunluluklara uyulmadığı takdirde, protesto çekmeye ve hüküm almaya
gerek kalmaksızın ihale üzerinde kalan isteklinin geçici teminatı gelir
kaydedilir. Bu durumda idare, ekonomik açıdan en avantajlı ikinci teklif
fiyatının ihale yetkilisince uygun görülmesi kaydıyla, bu teklif sahibi
istekli ile de Kanunda belirtilen esas ve usullere göre sözleşme
imzalayabilir. Ancak ekonomik açıdan en avantajlı ikinci teklif sahibi
istekli ile sözleşme imzalanabilmesi için, 42 nci maddede belirtilen on
günlük sürenin bitimini izleyen üç gün içinde ekonomik açıdan en
avantajlı ikinci teklif sahibi istekliye 42 nci maddede belirtilen
şekilde tebligat yapılır.

Ekonomik açıdan en avantajlı ikinci teklif sahibinin de sözleşmeyi
imzalamaması durumunda ise, bu teklif sahibinin de geçici teminatı gelir
kaydedilerek ihale iptal edilir.

*Sözleşme yapılmasında idarenin görev ve sorumluluğu*

**Madde 45-** İdare, 42 ve 44 üncü maddede yazılı süre içinde sözleşme
yapılması hususunda kendisine düşen görevleri yapmakla yükümlüdür.
İdarenin bu yükümlülüğü yerine getirmemesi halinde, istekli sürenin
bitmesini izleyen günden itibaren en geç beş gün içinde, on gün süreli
bir noter ihbarnamesi ile bildirmek şartıyla, taahhüdünden vazgeçebilir.
Bu takdirde geçici teminat geri verilir ve istekli teminat vermek için
yaptığı belgelendirilmiş giderleri istemeye hak kazanır. Bu zarar, sebep
olanlara tazmin ettirilir ve ayrıca haklarında 60 ıncı madde hükümleri
uygulanır.

8247

*İhalenin sözleşmeye bağlanması*

**Madde 46-** **(Değişik birinci fıkra: 30/7/2003-4964/28 md.)**Yapılan
bütün ihaleler bir sözleşmeye bağlanır. Sözleşmeler idarece hazırlanır
ve ihale yetkilisi ile yüklenici tarafından imzalanır. Yüklenicinin
ortak girişim olması halinde, sözleşmeler ortak girişimin bütün
ortakları tarafından imzalanır. İhale dokümanında aksi belirtilmedikçe
sözleşmelerin notere tescili ve onaylattırılması zorunlu değildir.

İhale dokümanında belirtilen şartlara aykırı sözleşme düzenlenemez.

*Sonuç bildirimi^(1)^*

**Madde 47-** **(Değişik: 20/11/2008-5812/17 md.) **

Bu Kanun kapsamında yer alan idarelerin yapım işleri ile mal ve hizmet
alımlarının sonuçları, 42 nci maddeye göre gönderilenler hariç, en geç
onbeş gün içinde Kuruma bildirilir. Bu sonuçlardan Kanun kapsamındaki
ihalelere ilişkin olanlar Kurum tarafından Kamu İhale Bülteninde
yayımlanır. Sonuç bildirimlerinde yer verilecek bilgiler ile savunma,
güvenlik ve istihbarat alanlarında görev yapan idarelerin Kanun
kapsamında yaptıkları mal ve hizmet alımları ile yapım işlerine ilişkin
ihale sonuçlarından hangilerinin yayımlanacağı ilgili idarenin görüşü
alınarak Kurum tarafından belirlenir.

BEŞİNCİ BÖLÜM

*Danışmanlık Hizmet İhaleleri ile İlgili Özel Hükümler*

*Danışmanlık hizmetleri *

**Madde 48-** **(Değişik: 20/11/2008-5812/18 md.) **

Mimarlık ve mühendislik, etüt ve proje, harita ve kadastro, her ölçekte
imar planı, imar uygulama, ÇED raporu hazırlanması, plan, yazılım
geliştirme, tasarım, teknik şartname hazırlanması, denetim ve
kontrolörlük gibi teknik, mali, hukuki veya benzeri alanlardaki
hizmetler, danışmanlık hizmet sunucularından alınır.

Danışmanlık hizmetleri, bu bölümde yer alan hükümlere uygun olarak
sadece belli istekliler arasında ihale usulü ile ihale edilir.
**(Değişik son cümle: 31/3/2012-6288/6 md.)** Ancak yaklaşık maliyeti 13
üncü maddenin (b) bendinin (2) numaralı alt bendinde hizmet alımları
için öngörülen üst limit tutarının dört katının altında kalan
danışmanlık hizmetleri, hizmet alımı ihalesiyle gerçekleştirilebilir.

*Ön yeterlik ve isteklilerin belirlenmesi *

**Madde 49 –** Ön yeterlik ilânları 13 üncü maddede belirlenen süre ve
esaslar dahilinde yapılır.

–––––––––––––––––––––

*(1) Bu madde başlığı“İhale sonucunun ilânı” iken, 20/11/2008 tarihli ve
5812 sayılı Kanunun 17 nci maddesiyle metne işlendiği şekilde
değiştirilmiştir.*

8248

Bu Kanun hükümlerine göre yapılan ön yeterlik ilânında, adayların genel
uygunluklarını, malî kapasitelerini ve teknik yeteneklerini
değerlendirmek üzere belirlenen ön yeterlik kriterlerine ilişkin
bilgiler yer alır. Ayrıca bu ilânda, kısa listeye alınmak ve teklif
vermek üzere davet edilecek adayların sayısı veya sayı aralığı
belirtilir.

Ön yeterlik ilânı sonucunda başvuru sunan adayların, ön yeterlik
dokümanı ve ilânında belirtilen ön yeterlik kriterlerine göre
değerlendirilmesi sonucunda, yeterlikleri tespit edilenler arasından en
az üç en fazla on adayın yer alacağı kısa liste oluşturulur.

*İhaleye davet *

**Madde 50-** 49 uncu maddeye göre oluşturulan listede yer alan
adaylara, teknik ve malî tekliflerini hazırlayabilmeleri için en az 13
üncü maddedeki süreler verilerek, ihale dokümanı ile birlikte ihaleye
davet mektubu gönderilir. Ön yeterlik değerlendirmesi sonucunda yeterli
bulunmayanlar ile kısa listede yer verilmeyen adaylara yazılı olarak
bildirim yapılır. İhaleye davet edilebilecek aday sayısının üçten az
olması halinde davet mektubu gönderilmez ve ihale yapılmaz.^(1)^

İstekliler tekliflerini hazırlarken ihale dokümanında açıklanmasına
ihtiyaç duyulan hususlarla ilgili olarak son teklif verme gününden yirmi
gün öncesine kadar yazılı olarak açıklama talep edebilir. İdarece
açıklama yapılması halinde yapılan açıklama, kısa listede yer alan bütün
isteklilere son teklif verme gününden en az on gün öncesinde bilgi
sahibi olmalarını temin edecek şekilde yazılı olarak gönderilir.

Davet mektubu gönderildikten sonra, tekliflerin hazırlanmasını veya işin
gerçekleştirilmesini etkileyebilecek maddi veya teknik hatalar veya
eksikliklerin idarece tespit edilmesi veya isteklilerce yazılı olarak
bildirilmesi halinde, ihale dokümanında değişiklikler yapılabilir.
Yapılan bu değişikliklere ilişkin ihale dokümanının bağlayıcı bir
parçası olan zeyilname kısa listede yer alan bütün isteklilere, son
teklif verme gününden en az on gün öncesinde bilgi sahibi olmalarını
temin edecek şekilde gönderilir. Zeyilname ile yapılan değişiklikler
nedeniyle tekliflerin hazırlanabilmesi için ek süreye ihtiyaç duyulması
halinde, ihale tarihi bir defaya mahsus olmak üzere en fazla yirmi gün
ertelenebilir. Zeyilname düzenlenmesi halinde, teklifini bu düzenlemeden
önce vermiş olan isteklilere tekliflerini geri çekerek, yeniden teklif
verme imkanı sağlanır.

*Tekliflerin hazırlanması ve verilmesi *

**Madde 51-** İhale konusu danışmanlık hizmeti için teklif edilen
bedelin yer aldığı teklif mektubu ile geçici teminat isteklinin malî
teklifini oluşturur. Bu teklif, üzerine malî teklif olduğu yazılmak
suretiyle bir zarfa konulur. Teklif mektuplarının 30 uncu maddede
belirtilen şartlara uygun olması zorunludur.

Teknik değerlendirme için istenilen diğer bütün belgeler isteklinin
teknik teklifini oluşturur. Bu teklif, üzerine teknik teklif olduğu
yazılmak suretiyle ayrı bir zarfa konulur.

Her iki zarfın üzerine de isteklinin adı, soyadı veya ticaret unvanı,
tebligata esas açık adresi ve teklifin hangi işe ait olduğu yazılır.
Zarfların yapıştırılan yerleri istekli tarafından imzalanır ve
mühürlenir.

*–––––––––––––––––*

*(1)Bu fıkrada yer alan “kırk gün süre” ibaresi, 30/7/2003 tarihli ve
4964 sayılı Kanunun 31 inci maddesiyle “13 üncü maddedeki süreler”
olarak değiştirilmiş ve metne işlenmiştir.*

8249

Malî ve teknik teklife ait zarflar birlikte ayrı bir zarf veya paket
içerisine konularak, üzerine isteklinin adı, soyadı veya ticaret unvanı,
tebligata esas açık adresi, teklifin hangi işe ait olduğu ve ihaleyi
yapan idarenin açık adresi yazılmak suretiyle sunulur.

*Tekliflerin değerlendirilmesi ve ihalenin yapılması *

**Madde 52-** İhale komisyonunca ihalenin yapılacağı saatte kaç teklif
verilmiş olduğu bir tutanakla tespit edilerek, hazır bulunanlara
duyurulur ve hemen ihaleye başlanır. İhale komisyonu teklif zarflarını
alınış sırasına göre inceler. 30 uncu maddenin birinci fıkrasına uygun
olmayan zarflar bir tutanak ile belirlenerek değerlendirmeye alınmaz.
Teknik tekliflere ait zarflar isteklilerle birlikte hazır bulunanlar
önünde alınış sırasına göre açılarak, istenilen belgelerin tam olarak
verilmiş olup olmadığı kontrol edilir ve durum bir tutanakla tespit
olunur. Malî teklifleri içeren zarflar ise bir tutanağa bağlanarak
açılmaksızın ihale komisyonunca toplu halde paketlenir, mühürlenip
imzalanarak muhafaza altına alınır. Bu aşamada; hiçbir teklifin reddine
veya kabulüne karar verilmez, teklifi oluşturan belgeler düzeltilemez ve
tamamlanamaz. Teklifler ihale komisyonunca hemen değerlendirilmek üzere
oturum kapatılır.

Verilen teklifler, zeyilname düzenlenmesi hali hariç herhangi bir
sebeple geri alınamaz ve değiştirilemez.

Danışmanlık hizmet ihalelerinde tekliflerin değerlendirilmesi, teknik ve
malî değerlendirme olmak üzere iki aşamada yapılır. İlk aşamada teknik
teklif, ikinci aşamada ise malî teklif değerlendirilir ve her iki aşama
için ayrı puanlama yapılır. Teknik ve malî puan için belirlenen ağırlık
katsayıları dikkate alınarak yapılan hesaplama sonucunda toplam puan
tespit edilir. Teknik ve malî puan ağırlık katsayıları, teknik puan
ağırlığı daha yüksek olmak üzere hizmetin niteliği ve özgünlüğüne göre
farklı oranlarda belirlenebilir.

Bu ihalelerde teknik değerlendirme kriterleri, 10 uncu Maddede
belirtilen kriterlere uygun olarak belirlenir. İhale dokümanı ve davet
mektubunda belirtilen bu kriterlerin belirlenmesinde; benzer nitelik ve
ölçekteki sözleşmeleri yerine getirme deneyimi, iş için önerilen yöntem,
organizasyon yapısı, yönetici kadrosu ile işi yürütecek teknik
personelinin eğitimi ve mesleki nitelikleri esas alınır.

Tekliflerin değerlendirilmesinde, öncelikle isteklilerin teknik
değerlendirmeye esas bütün belgelerinin ihale dokümanında istenilen
şartlara uygun olarak düzenlenip düzenlenmediği incelenir. Belgeleri
eksik olan veya istenilen şartlara uygun olmadığı tespit edilen
isteklilerin teklifleri değerlendirme dışı bırakılır. **(Değişik üçüncü
ve dördüncü cümle: 20/11/2008-5812/19 md.)** Ancak, teklifin esasını
değiştirecek nitelikte olmaması kaydıyla belgelerde bilgi eksikliği
bulunması halinde, idarece belirlenen sürede isteklilerden bu eksik
bilgilerin tamamlanması yazılı olarak istenir. Belirlenen sürede eksik
bilgileri tamamlamayan istekliler değerlendirme dışı bırakılır ve geçici
teminatları gelir kaydedilir.

İhale komisyonu ihale dokümanında ve davet mektubunda belirtilen teknik
değerlendirme kriterleri ve puanlara göre teknik değerlendirme yaparak
isteklilerin teknik puanlarını belirler. İhale dokümanında belirlenen
asgari teknik puanın altında puan alan isteklilere ait teklifler
değerlendirme dışı bırakılır.

8250

Belgeleri eksik olan veya istenilen şartlara uygun olmadığı tespit
edilen veya asgari teknik puanın altında puan alan isteklilere,
değerlendirme dışı bırakıldığı ve malî tekliflerinin açılmadan malî
tekliflerin açılacağı tarih ve saatte kendilerine veya vekillerine elden
iade edileceği yazılı olarak bildirilir. Aynı tarihte, asgari teknik
puan ve üzerinde puan alan isteklilere de malî tekliflerin açılacağı
tarih ve saat yazılı olarak bildirilir.

İhale komisyonunca bildirilen tarih ve saatte öncelikle teknik
değerlendirme sonuçları ile teknik puanlar hazır bulunanlar önünde
açıklanır. İhale komisyonunca toplu halde muhafaza altına alınmış olan
ve malî teklifleri içeren paket açılır. Teklifleri değerlendirme dışı
bırakılan isteklilerin malî teklif zarfları açılmaksızın kendilerine
veya vekillerine elden iade edilerek, bu istekliler ihale salonundan
çıkarılır. **(Değişik dördüncü cümle: 20/11/2008-5812/19 md.)** Bu
işlemlerden sonra, asgari teknik puan ve üzerinde puan alan isteklilerin
mali teklif zarfları açılır ve teklif edilen fiyatlar ile yaklaşık
maliyet açıklanarak bir tutanakla tespit edilir. İade edilemeyen malî
tekliflere ait zarflar ihalenin sonuçlandırılmasından hemen sonra posta
ile gönderilir.

Malî teklif içerisinde teklif mektubu ile geçici teminatı bulunmayan
veya usulüne uygun olmayan istekliler değerlendirme dışı bırakılarak
tutanakla tespit edilir. Teklif mektubu ile geçici teminatı uygun olan
isteklilere ait malî puanlar belirlenir.

Bu isteklilere ait teknik ve malî puanlar ihale dokümanında belirlenen
ağırlık katsayılarıyla çarpılarak toplam puanlar tespit edilir. Toplam
puanı en yüksek olan istekli iş tanımı, sözleşme şartları, personel ve
malî teklif ile ilgili görüşme yapmak üzere davet edilir. Ancak bu
görüşme, ihale dokümanında yer alan şartları önemli ölçüde değiştirecek
nitelikte olmamalıdır. Görüşme sonucunda şartların netleştirilerek
anlaşmaya varılması halinde, bu istekliye ihale yapılır.

İhale komisyonu tarafından alınan karar ihale yetkilisinin onayına
sunulur.

Yapılan görüşmede anlaşma sağlandığı halde ihale üzerinde kalan
isteklinin sözleşme imzalama yükümlülüğünü yerine getirmemesi halinde,
idarece geçici teminatı gelir kaydedilir. Bu durumda, teklif fiyatının
ihale yetkilisince uygun görülmesi kaydıyla, ikinci en yüksek toplam
puana sahip istekli ile de görüşme yapmak suretiyle sözleşme imzalanır.
İkinci isteklinin sözleşme imzalama yükümlülüğünü yerine getirmemesi
halinde, idarece geçici teminatı gelir kaydedilir.

Gerek ön yeterlik sonucunda gerekse teknik veya malî değerlendirme
sonucunda üçten az aday veya isteklinin kalması halinde ihale yapılmaz.

 

ÜÇÜNCÜ KISIM

*Kamu İhale Kurumu, Şikâyetlerin İncelenmesi ve Anlaşmazlıkların Çözümü*

BİRİNCİ BÖLÜM

*Kamu İhale Kurumu*

*Kamu İhale Kurumu*

**Madde 53-** a) Bu Kanunla verilen görevleri yapmak üzere kamu tüzel
kişiliğini haiz, idari ve malî özerkliğe sahip Kamu İhale Kurumu
kurulmuştur. Kamu İhale Kurumu, bu Kanunda belirtilen esas, usul ve
işlemlerin doğru olarak uygulanması konusunda görevli ve yetkilidir.

Kurumun ilişkili olduğu Bakanlık Maliye Bakanlığıdır. Kurumun merkezi
Ankara’dadır.

Kurum görevini yerine getirirken bağımsızdır. Hiçbir organ, makam, merci
ve kişi Kurumun kararlarını etkilemek amacıyla emir ve talimat veremez.

8251

Kamu İhale Kurumu; Kamu İhale Kurulu, Başkanlık ve hizmet birimlerinden
oluşur.

b\) Bu Kanuna göre yapılacak ihaleler ile ilgili olarak Kurumun görev ve
yetkileri aşağıda sayılmıştır:

1\) İhalenin başlangıcından sözleşmenin imzalanmasına kadar olan süre
içerisinde idarece yapılan işlemlerde bu Kanun ve ilgili mevzuat
hükümlerine uygun olmadığına ilişkin şikayetleri inceleyerek
sonuçlandırmak.

2\) Bu Kanuna ve Kamu İhale Sözleşmeleri Kanununa ilişkin bütün mevzuatı,
standart ihale dokümanlarını ve tip sözleşmeleri hazırlamak, geliştirmek
ve uygulamayı yönlendirmek.

3\) İhale mevzuatı ile ilgili eğitim vermek, ulusal ve uluslararası
koordinasyonu sağlamak.

4\) Yapılan ihaleler ve sözleşmelerle ilgili Kurum tarafından belirlenen
şekilde bilgi toplamak, adet, tutar ve diğer konular itibariyle
istatistikler oluşturmak ve yayımlamak.

5\) Haklarında ihalelere katılmaktan yasaklama kararı verilenlerin
sicillerini tutmak.

6\) Araştırma ve geliştirme faaliyetlerinde bulunmak.

7\) İhale ilânları ile ilgili esas ve usulleri düzenlemek, basılı veya
elektronik ortamda Kamu İhale Bültenini yayımlamak.

8\) Yerli isteklilerin, yabancı ülkelerde açılan ihalelere katılmalarına
engel olunduğunun tespit edilmesi halinde, bu uygulamanın yapıldığı
ülkenin isteklilerinin de, bu Kanun kapsamında yapılan ihalelere
katılmalarının önlenmesine yönelik tedbirlerin alınmasını ve gerekli
düzenlemelerin yapılmasını sağlamak üzere Bakanlar Kuruluna teklifte
bulunmak.

9\) Kurumun yıllık bütçesi ile kesin hesabını ve yıllık çalışma
raporlarını hazırlamak, Kurum bütçesinin uygulanmasını, gelirlerin
toplanmasını ve giderlerin yapılmasını sağlamak.

**(Mülga paragraf: 20/11/2008-5812/20 md.)**

Kurum, görevlerinin yerine getirilmesinde resmi ve özel bütün kurum,
kuruluş ve kişilerden belge, bilgi ve görüş isteyebilir. Belge, bilgi ve
görüşlerin istenilen süre içinde verilmesi zorunludur.

Kurum, Kurul kararıyla bu Kanunun ve Kamu İhale Sözleşmeleri Kanununun
uygulanmasına ilişkin standart ihale dokümanı, tip sözleşme, yönetmelik
ve tebliğler çıkarmaya yetkilidir. Kurul ve Kurum yetkilerini,
düzenleyici işlemler tesis ederek ve özel nitelikli kararlar alarak
kullanır. Standart ihale dokümanları, tip sözleşmeler, yönetmelik ve
tebliğler Resmî Gazetede yayımlanarak yürürlüğe konulur.

c\) **(Değişik: 24/10/2011-KHK-661/57 md.)** Kurumun karar organı biri
başkan, biri ikinci başkan olmak üzere dokuz üyeden oluşan Kamu İhale
Kuruludur. Kamu İhale Kurulu üyeleri Maliye Bakanının teklifi üzerine
Bakanlar Kurulunca atanır. Bakanlar Kurulu, atamayla birlikte Kurul
Başkanını ve İkinci Başkanı da görevlendirir. Kurul Başkanı, Kurumun da
başkanıdır.

8252

**(Değişik: 24/10/2011-KHK-661/57 md.)** Üyelerin en az dört yıllık
öğrenim veren hukuk, iktisat, siyasal bilgiler, işletme, iktisadi ve
idari bilimler, mimarlık ve mühendislik fakülteleri ile bunlara denkliği
yetkili makamlarca kabul edilen yurtdışındaki yükseköğretim
kurumlarından mezun olmaları gerekir. Kurul üyeliğine atanacak
kişilerin; kamu kurum ve kuruluşlarında en az oniki yıl hizmetinin
bulunması, kamu ihale mevzuatı ile ilgili yargılama, inceleme,
denetleme, uygulama veya danışma konularında fiilen en az dört yıl
çalışarak ulusal veya uluslararası ihale mevzuatı açısından kanıtlanmış
niteliğe ve deneyime sahip olmaları, geçmişte ve halen bir siyasi parti
ile aday gösterilme dâhil üyelik ve görev alma ilişkilerinin bulunmaması
gerekir.

**(Değişik: 12/6/2002-4761/15 md.)(Değişik birinci ve ikinci cümle:
24/10/2011-KHK-661/57 md.)** Kurul üyelerinin görev süresi dört yıldır.
Bir üye bir defadan fazla seçilebilir. Kurul üyelerinin görev süresi
dolmadan görevlerine son verilemez. Ancak üyeler, ciddi bir hastalık
veya engellilik nedeniyle iş görememeleri veya atamaya ilişkin şartları
kaybetmeleri halinde atandıkları usule göre süresi dolmadan görevden
alınır. Üyeler görevi kötüye kullanmaktan veya yüz kızartıcı bir suçtan
mahkûm olmaları halinde ise Başbakan onayıyla görevden alınır. Görevden
alma nedeniyle veya süresi dolmadan herhangi bir sebeple boşalan Kurul
üyeliklerine bir ay içerisinde yukarıda belirtilen esaslara göre yeniden
atama yapılır.**(Mülga son cümle: 20/11/2008-5812/20 md.) ^(1)^**

Kurumun genel yönetim ve temsili ile Kurulca alınan kararların
yürütülmesi başkana aittir. Başkanın izin, hastalık, yurt içi veya yurt
dışı görevlendirme ve görevden alınma hallerinde ikinci başkan başkana
vekalet eder.

**(Ek paragraf: 20/11/2008-5812/20 md.)** Dava açma, icra takibi yapma
ve mahkemelerce verilen kararlara karşı üst mercilere başvurmaktan
vazgeçme yetkisi ile üst dereceli mahkemelerce verilen kararlara karşı
karar düzeltme yoluna gidilmesinden vazgeçme yetkisi Kurula aittir.

d\) Kurul üyeleri, Yargıtay Birinci Başkanlık Kurulu huzurunda
üyeliklerinin devamı süresince görevlerini tarafsız ve dürüst olarak
yerine getireceklerine, bu Kanun hükümlerine ve ilgili mevzuata aykırı
hareket etmeyeceklerine ve ettirmeyeceklerine dair yemin ederler. Yemin
için yapılan başvuru Yargıtay’ca acele işlerden sayılır. Kurul üyeleri
yemin etmedikçe göreve başlayamazlar.

*–––––––––––––––––*

*(1) 25/4/2013 tarihli ve 6462 sayılı Kanunun 1 inci maddesiyle, bu
fıkrada yer alan “sakatlık” ibaresi “engellilik” şeklinde
değiştirilmiştir.*

8252-1

e\) **(Değişik birinci cümle: 20/11/2008-5812/20 md.)** Kurul Başkan ve
üyeleri, asli görevlerini aksatmamak kaydıyla telif ücreti karşılığı
bilimsel amaçlı yayın yapabilir, ücret karşılığı ders verebilir, bunun
dışında özel bir kanuna dayanmadıkça resmi veya özel hiçbir görev
alamaz, dernek, vakıf, kooperatif ve benzeri yerlerde yöneticilik
yapamaz, ticaretle uğraşamaz, serbest meslek faaliyetinde bulunamaz.
Kurul üyeleri, göreve başlamadan önce sahip oldukları Hazine
Müsteşarlığı tarafından çıkarılan borçlanmaya ilişkin menkul kıymetler
dışındaki, piyasada faaliyet gösteren tüzel kişilere veya bunların
iştiraklerine ait her türlü hisselerini ya da menkul kıymetlerini üçüncü
dereceye kadar kan ve ikinci dereceye kadar kayın hısımlar ve
evlatlıkları dışındakilere, görev sürelerinin başlamasını izleyen otuz
gün içinde satmak veya devretmek suretiyle elden çıkarmak zorundadır. Bu
hükme uygun hareket etmeyen üyeler üyelikten çekilmiş sayılır.

**(Ek paragraf:** **20/11/2008-5812/20 md.)** Kurul kararları yerindelik
denetimine tabi tutulamaz.

**(Ek paragraf:** **20/11/2008-5812/20 md.)** Kurul Başkan ve üyeleri
ile Kurum personeli hakemlik ve bilirkişilik yapamazlar.

Kurul üyeleri ile Kurum personeli görevlerini yerine getirmeleri
sırasında ilgililere ve üçüncü kişilere ait edindikleri gizli kalması
gereken bilgi ve belgeleri, bu konuda kanunen yetkili kılınan
mercilerden başkasına açıklayamazlar, kendilerinin veya üçüncü
şahısların yararına kullanamazlar. Bu yükümlülük görevden
ayrılmalarından sonra da devam eder. **(Değişik üçüncü ve dördüncü
cümle: 20/11/2008-5812/20 md.)** Kurul üyeleri ve Kurum personeli,
görevleri nedeniyle işledikleri ve kendilerine karşı işlenen suçlar
bakımından Devlet memuru sayılırlar. Kurul üyeleri ile Kurum
personelinin cezai ve hukuki sorumluluğuna ilişkin olarak 19/10/2005
tarihli ve 5411 sayılı Bankacılık Kanununun 104 üncü maddesi hükümleri
uygulanır.

8252-2

f\) Kurul üyeleri göreve başlama ve görevden ayrılma tarihlerini izleyen
bir ay içinde ve görevleri devam ettiği sürece her yıl genel mal
beyanında bulunmak zorundadır.

g\) Kurul, başkanın veya başkanın bulunmadığı durumda ikinci başkanın
çağrısı üzerine üye tam sayısı ile toplanır ve çoğunlukla karar alır.
Oyların eşit olması halinde Başkanın bulunduğu taraf çoğunlukta kabul
edilir. Kurul üyeleri çekimser oy kullanamaz. Kurul üyeleri oy ve
kararlarından sorumludur. İzin, rapor, görevlendirme veya boşalan
üyeliğe henüz atama yapılmaması hallerinde en az altı üye ile
toplanılabilir. ^(1)^

Kurul üyeleri, kendilerini ve üçüncü dereceye kadar kan ve ikinci
dereceye kadar kayın hısımları ile evlatlıklarını ilgilendiren
kararlarla ilgili toplantı ve oylamaya katılamaz.

Bu maddede belirtilen haller dışında bir nedenle bir takvim yılında beş
toplantıya katılmayan üyeler üyelikten çekilmiş sayılır.

h\) **(Değişik birinci cümle: 20/11/2008-5812/20 md.)** Başkana
görevlerinde yardımcı olmak üzere Başkanın önerisi üzerine Bakan
tarafından dört başkan yardımcısı atanabilir. Başkan yardımcıları, Kurul
üyeliğine atanacaklarda aranan niteliklere sahip olanlar arasından veya
en az dört yıllık öğrenim veren hukuk, iktisat, siyasal bilgiler,
işletme, iktisadi ve idari bilimler, mimarlık ve mühendislik fakülteleri
ile bunlara denkliği yetkili makamlarca kabul edilen yurt dışındaki
yüksek öğretim kurumlarından mezun olduktan sonra aralıksız olarak en az
on yıldan beri Kurumda meslek personeli olarak çalışmakta bulunanlar
arasından atanır. ^(2)(3)\ ^

Kurumun hizmet birimleri, kurumun görev ve yetkilerinin gerektirdiği
sayıda daire başkanlıkları şeklinde teşkilatlanmış ana hizmet birimleri,
danışma birimleri ve yardımcı hizmet birimlerinden oluşur. **(Ek**
**cümle: 24/10/2011-KHK-661/57 md.)** Kurumda; Baş Hukuk Danışmanı
kadrosuna atanacakların hukuk fakültesi mezunu olması ve mesleki açıdan
yeterli bilgi ve deneyime sahip olmaları ve meslekleri ile ilgili olarak
kamu kurum ve kuruluşlarında oniki yıl ve üzeri kamu hizmetinde
bulunmaları; Kurum Müşaviri ve Başkanlık Müşaviri kadrolarına
atanacakların en az dört yıllık öğretim veren fakülteler ile bunlara
denkliği yetkili makamlarca kabul edilen yurtiçi ve yurtdışındaki
yükseköğretim kurumlarından mezun olmaları ve memuriyete esas kamu kurum
ve kuruluşlarında en az oniki yıl ve üzeri kamu hizmetinde bulunmaları;
Daire Başkanı kadrosuna atanacakların en az dört yıllık öğretim veren
fakülteler ile bunlara denkliği yetkili makamlarca kabul edilen yurtiçi
ve yurtdışındaki yükseköğretim kurumlarından mezun olmaları ve
memuriyete esas kamu kurum ve kuruluşlarında en az on yıl ve üzeri kamu
hizmetinde bulunmaları gerekir. **(Ek** **cümle: 20/11/2008-5812/20 md.;
Değişik: 24/10/2011-KHK-661/57 md.)** Daire Başkanlarının ve diğer
personelin ataması Başkan tarafından yapılır.

––––––––––

*(1)* *24/10/2011 tarihli ve 661 sayılı KHK’nın 57 nci maddesiyle bu
bentte yer alan “yedi üye” ibaresi “altı üye” şeklinde değiştirilmiş ve
metne işlenmiştir.*

*(2)* *24/10/2011 tarihli ve 661 sayılı KHK’nın 57 nci maddesiyle bu
bentte yer alan “Kurul kararı ile” ibaresi “Bakan tarafından” şeklinde
değiştirilmiş ve metne işlenmiştir.*

*(3) 4/7/2012 tarihli ve 6353 sayılı Kanunun 29 uncu maddesiyle, bu
paragrafta yer alan “üç” ibaresi “dört” olarak değiştirilmiştir.*

8253

Kurum hizmetlerinin gerektirdiği asli ve sürekli görevler, kamu ihale
uzman ve uzman yardımcılarından oluşan meslek personeli ve diğer
personel eliyle yürütülür. Bunlar, sözleşmeli olarak istihdam edilir.

Kamu ihale uzman yardımcılığına atanacakların; yönetmelikte belirlenen
yabancı dillerden en az birini iyi derecede bilmeleri, en az dört yıllık
eğitim veren hukuk, iktisat, siyasal bilgiler, işletme, iktisadi ve
idari bilimler, mimarlık ve mühendislik fakülteleri ile bunlara denkliği
yetkili makamlarca kabul edilen yurt dışındaki yüksek öğretim
kurumlarından mezun olmaları, yönetmelikte belirtilen özel yarışma
sınavında başarılı olmaları ve sınavın yapıldığı yılın Ocak ayının ilk
gününde otuz yaşını doldurmamış olmaları gerekir. Bu şekilde kamu ihale
uzman yardımcılığına atananlardan, en az üç yıl fiilen çalışan, her yıl
olumlu sicil alan ve katılmış olduğu eğitim faaliyetleri ile görevdeki
performansı gibi yönetmelikle belirlenen esas ve kriterler dahilinde
kamu ihale uzmanlığı görevini başarılı bir şekilde yürütebileceği
anlaşılanlar kamu ihale uzmanlığı yeterlik sınavına girmeye hak kazanır.
Yeterlik sınavında başarılı olanlar kamu ihale uzmanı olarak atanırlar,
kamu ihale uzmanlığı yeterlik sınavına girmeye hak kazanamayanlar ile bu
sınavda başarılı olamayanların Kurumda durumlarına uygun başka bir
göreve atamaları yapılır. Kamu ihale uzmanlarının mesleğe giriş ve
yeterlik sınavlarına, görev, yetki ve sorumluluklarına, çalışma esas ve
usullerine ilişkin hususlar Kurul kararıyla yürürlüğe konulacak
yönetmelikle düzenlenir. ^(1)^

Kurumun hizmet birimleri ile bunların görev ve sorumlulukları,
personelin atanma ve çalışma usul ve esasları ile çalıştırılacak
sözleşmeli personelin unvanı, sayısı, nitelikleri Kurulun önerisi ve
Maliye Bakanlığının görüşü üzerine Bakanlar Kurulu tarafından
çıkarılacak yönetmelikle düzenlenir.

Kurum personeli, bu Kanunda öngörülen hükümler saklı kalmak kaydıyla 657
sayılı Devlet Memurları Kanununa tâbidir.

i\) Kurul başkan ve üyelerinin aylık ücretleri Maliye Bakanının önerisi
üzerine Bakanlar Kurulunca belirlenir.

Kurum personelinin ücretleri ile diğer malî ve sosyal hakları, Kurulun
önerisi ve Maliye Bakanlığının görüşü üzerine Bakanlar Kurulunca
belirlenecek miktar, usul ve esaslar çerçevesinde Kurul tarafından
belirlenir.

Kurul üyeliklerine atananlar ile Kurum personeli 5434 sayılı Türkiye
Cumhuriyeti Emekli Sandığı Kanunu hükümlerine tâbidir. Emeklilik
açısından Kurul Başkanına Bakanlık Müsteşarı, Kurul üyelerine Bakanlık
Müsteşar Yardımcısı, Kurum Başkan Yardımcılarına Bakanlık Genel Müdürü,
Kurum Daire Başkanlarına Bakanlık Genel Müdür Yardımcısı için tespit
edilen ek gösterge, makam ve temsil tazminatları ile diğer malî hükümler
uygulanır. Bu görevlerde geçirilen süreler makam tazminatı ve yüksek
hakimlik tazminatı ödenmesini gerektiren görevlerde geçmiş sayılır.

––––––––––

*(1)* *Bu fıkrada geçen “Kurum ile ilişikleri kesilir.” ibaresi,
12/6/2002 tarihli ve 4761 sayılı Kanunla “Kurumda durumlarına uygun
başka bir göreve atamaları yapılır” şeklinde değiştirilmiş ve metne
işlenmiştir.*

8254

Kurul Başkan ve üyeliklerine atananlardan atama yapılmadan önce kanunla
kurulmuş diğer sosyal güvenlik kurumlarına bağlı olanların istekleri
halinde bu kurumlara bağlılıkları devam eder ve bunlar hakkında
yukarıdaki hükümler uygulanmaz.

**(Değişik: 12/6/2002-4761/15 md.)** Kurul Başkan ve üyeliklerine
atananların Kurulda görev yaptıkları sürede eski görevleriyle olan
ilişikleri kesilir. Ancak kamu görevlisi iken üyeliğe atananlar,
memuriyete giriş şartlarını kaybetme dışındaki herhangi bir nedenle
görevlerinin sona ermesi, görevden ayrılma isteğinde bulunması veya
görev sürelerinin dolması durumunda otuz gün içinde eski kurumlarına
başvurmaları halinde ilgili bakan veya atamaya yetkili diğer makamlar
tarafından mükteseplerine uygun bir kadroya atanırlar. Belirtilen atama
yapılırken Kurul Başkan ve üyelerinin Kurumda geçirdikleri süreler makam
veya hâkim sınıfından olup da yüksek hâkimlik tazminatını almaya
başladıktan sonra atananlar için yüksek hâkimlik tazminatı ödenmesini
gerektiren görevlerde geçmiş olarak değerlendirilir. Kurumda görev
alanlar görevden ayrılma isteğinde bulunmaları halinde, durumları daha
önce tâbi oldukları Kanun hükümlerine göre hizmetlerinde
değerlendirilmek suretiyle mükteseplerine uygun bir kadroya, yetkili
makamlarca atanır. Bu hükümler akademik unvanların kazanılmasına ilişkin
hükümler saklı kalmak kaydıyla üniversitelerden gelen personel hakkında
da uygulanır.

8254-1

**(Ek paragraf: 20/11/2008-5812/20 md.)** Mükteseplerine uygun bir
kadroya atamaları gerçekleşinceye kadar süresi dolması sebebiyle görevi
sona eren Kurul Başkan ve üyelerine almakta oldukları aylık ücret ile
sosyal hak ve yardımların Kurum tarafından yapılmasına devam olunur.
Mükteseplerine uygun kadrolara atananlara, atama yapıldığı tarih
itibarıyla Kurum tarafından ödemede bulunulmasına son verilir. Bir kamu
kurumunda çalışmayanlardan Kurul Başkan ve üyeliğine atanıp süresi
dolması sebebiyle görevi sona erenlere herhangi bir göreve veya işe
başlayıncaya kadar, görevlerinin sona erdiği tarihte almakta oldukları
aylık ücret ile sosyal hak ve yardımların Kurum tarafından yapılmasına
devam olunur. Kurum tarafından bu kapsamda yapılacak ödemeler üç ayı
geçemez.

**(Ek: 12/6/2002-4761/15 md.)** Kamu ihale uzmanlığı hariç olmak üzere
Kurumun görev alanı ile ilgili konularda genel bütçeye dahil daireler
ile katma bütçeli idareler ve kamu iktisadi teşebbüslerinde çalışanlar
kurumlarının, hâkimler ve savcılar ise kendilerinin muvafakatı ile
Kurumda görevlendirilebilir. Bu personel, kurumlarından maaşsız izinli
sayılır ve aylık, ödenek, her türlü zam ve tazminatları ile diğer malî
ve sosyal hak ve yardımları Kurumla ilgili arasında imzalanacak
sözleşmede belirlenir. İzinli oldukları sürece memuriyetleri ile ilgili
özlük hakları devam ettiği gibi, bu süreler terfi ve emekliliklerinde
hesaba katılır, terfileri başkaca bir işleme gerek duyulmadan süresinde
yapılır. Üniversite öğretim elemanları uzmanlıklarına uyan işler için,
4.11.1981 tarihli ve 2547 sayılı Yüksek Öğretim Kanununun 38 inci
maddesine göre Kurumda görevlendirilebilir. Bu şekilde görevlendirilecek
personel sayısı toplam kadro sayısının % 10’unu aşamaz. ^(1)^

––––––––––––

*(1) 20/11/2008 tarihli ve 5812 sayılı Kanunun 20 nci maddesiyle; bu
paragrafın başına “Kamu ihale uzmanlığı hariç olmak üzere” ibaresi
eklenmiş ve metne işlenmiştir.*

8255

j\) Kurumun gelirleri aşağıda belirtilmiştir:^(1)^

1\) **(Değişik: 30/7/2003-4964/32 md.)** Bu Kanun kapsamında yapılan
ihalelere ilişkin düzenlenecek sözleşmelerden, bedeli yüzmilyar Türk
Lirasını aşanlar için yükleniciden tahsil edilecek sözleşme bedelinin
onbinde beşi. (İdareler ve noterler bu tutarın yüklenici tarafından
Kurum hesaplarına yatırıldığını sözleşmelerin imzalanması aşamasında
aramak zorundadır.)

2\) **(Değişik: 6/2/2014-6518/49 md.)** Yaklaşık maliyeti beş yüz bin
Türk Lirasına kadar olan ihalelerde üç bin Türk Lirası, beş yüz bin Türk
Lirasından iki milyon Türk Lirasına kadar olanlarda altı bin Türk
Lirası, iki milyon Türk Lirasından on beş milyon Türk Lirasına kadar
olanlarda dokuz bin Türk Lirası, on beş milyon Türk Lirası ve üzerinde
olanlarda on iki bin Türk Lirası tutarındaki itirazen şikâyet başvuru
bedeli.

3\) Eğitim, kurs, seminer ve toplantı faaliyetlerinden elde edilecek
gelirler.

4\) **(Değişik: 20/11/2008-5812/20 md.)** Her türlü basılı evrak, form,
ilan, doküman ve yayınlar ile Elektronik Kamu Alımları Platformunun
işletilmesinden elde edilecek gelirler.

5\) Gerektiğinde genel bütçeden yapılacak yardımlar.

6\) Diğer gelirler.

Kuruma ait gelirler T.C. Merkez Bankası veya Türk bankalarından birisi
nezdinde açılacak bir hesapta toplanır.

Kurumun mal ve varlıkları Devlet malı sayılır, haczedilemez,
rehnedilemez. Kurumun tahsil edilemeyen gelirleri 6183 sayılı Amme
Alacaklarının Tahsil Usulü Hakkında Kanun hükümlerine göre mal
sandıklarınca tahsil edilerek bir ay içerisinde Kurum hesaplarına
aktarılır.

k\) Kurumun giderleri, Kurul kararıyla yürürlüğe giren yıllık bütçeye
göre yapılır. Kurumun bütçe yılı takvim yılıdır. Bütçe, bütçe yılının
başlamasından önceki otuz gün içinde hazırlanır.

Kurumun bütçe uygulama sonuçlarına ilişkin yıllık malî raporu ve bütçe
kesin hesabı Bakanlar Kurulu Kararı ile ibra edilir.

Kurumun yıllık hesapları ile gelir ve harcamalarına ilişkin iş ve
işlemleri, Sayıştay denetimine tâbidir.

\_\_\_\_\_\_\_\_\_\_\_\_\_\_\_\_

*(1)* *Bu bentte yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8256

İKİNCİ BÖLÜM

*İhalelere Yönelik Başvurular ve İnceleme ^(1)^*

*İhalelere yönelik başvurular ^(2)^*

**Madde 54-** **(Değişik: 20/11/2008-5812/21 md.) **

İhale sürecindeki hukuka aykırı işlem veya eylemler nedeniyle bir hak
kaybına veya zarara uğradığını veya zarara uğramasının muhtemel olduğunu
iddia eden aday veya istekli ile istekli olabilecekler, bu Kanunda
belirtilen şekil ve usul kurallarına uygun olmak şartıyla şikayet ve
itirazen şikayet başvurusunda bulunabilirler.

Şikayet ve itirazen şikayet başvuruları, dava açılmadan önce tüketilmesi
zorunlu idari başvuru yollarıdır.

Şikayet başvuruları idareye, itirazen şikayet başvuruları Kuruma hitaben
yazılmış imzalı dilekçelerle yapılır.

Dilekçelerde aşağıdaki hususlara yer verilir:

a\) Başvuru sahibinin, varsa vekil ya da temsilcisinin adı, soyadı veya
unvanı ve adresi.

b\) İhaleyi yapan idarenin ve ihalenin adı veya ihale kayıt numarası.

c\) Başvuruya konu olan durumun farkına varıldığı veya bildirildiği
tarih.

d\) Başvurunun konusu, sebepleri ve dayandığı deliller.

e\) İtirazen şikayet başvurularında idareye yapılan şikayetin ve varsa
şikayete ilişkin idare kararının bildirim tarihi.

Şikayet dilekçelerine, başvuruda bulunmaya yetkili olunduğuna dair
belgeler ile imza sirkülerinin aslı veya yetkili mercilerce onaylı
örneğinin eklenmesi zorunludur. Aday veya isteklinin başvuru belgeleri
veya teklif zarfı içerisinde bu belgelerinin bulunması durumunda,
dilekçe ekinde söz konusu belgeler aranmaz.

İtirazen şikayette bulunanlardan 53 üncü maddenin (j) bendinin (2) nolu
alt bendinde belirtilen bedelin dört katı tutarına kadar başvuru
teminatı alınmasına Bakanlar Kurulunca karar verilebilir. Başvuru
teminatları Kurum hesaplarına yatırılır. Bu teminatlar Kurum gelirleri
ile ilişkilendirilmeksizin ayrı hesaplarda tutulur.

İtirazen şikayet dilekçelerine, başvuruda bulunmaya yetkili olunduğuna
dair belgeler ile imza sirkülerinin aslı veya yetkili mercilerce onaylı
örneklerinin, varsa şikayete idarece verilen cevabın bir örneği ile
başvuru bedeli ve teminatının Kurum hesaplarına yatırıldığına dair
belgenin eklenmesi zorunludur.

–––––––––––––

*(1) Bu Bölüm başlığı “İnceleme Talebinde Bulunulması ve Şikâyetlerin
İncelenmesi” iken, 20/11/2008 tarihli ve 5812 sayılı Kanunun 21 inci
maddesiyle metne işlendiği şekilde değiştirilmiştir.*

*(2) Bu madde başlığı“İnceleme talebinde bulunulması” iken, 20/11/2008
tarihli ve 5812 sayılı Kanunun 21 inci maddesiyle metne işlendiği
şekilde değiştirilmiştir.*

8256-1

Aynı kişi tarafından birden fazla ihaleye, birden fazla kişi tarafından
ise aynı ihaleye tek dilekçe ile başvuruda bulunulamaz.

Belirtilen hususlara aykırılık içeren ve henüz başvuru süresi dolmamış
olan başvurulardaki eksiklikler, idare veya Kurumun bildirim yapma
zorunluluğu bulunmaksızın, başvuru süresinin sonuna kadar başvuru sahibi
tarafından giderilebilir.

**(Ek: 6/2/2014-6518/50 md.)** Başvuruların ihaleyi yapan idare veya
Kurum dışındaki idari mercilere ya da yargı mercilerine yapılması ve
başvuru dilekçelerinin bu merciler tarafından ilgisine göre idareye veya
Kuruma gönderilmesi hâlinde, dilekçelerin idare veya Kurum kayıtlarına
girdiği tarih, başvuru tarihi olarak kabul edilir.

Başvurular üzerine ihaleyi yapan idare veya Kurum tarafından gerekçeli
olarak;

a\) İhale sürecinin devam etmesine engel oluşturacak ve düzeltici işlemle
giderilemeyecek hukuka aykırılığın tespit edilmesi halinde ihalenin
iptaline,

b\) İdare tarafından düzeltme yapılması yoluyla giderilebilecek ve ihale
sürecinin kesintiye uğratılmasına gerek bulunmayan durumlarda, düzeltici
işlem belirlenmesine,

c\) Başvurunun süre, usul ve şekil kurallarına uygun olmaması, usulüne
uygun olarak sözleşme imzalanmış olması veya şikayete konu işlemlerde
hukuka aykırılığın tespit edilememesi veya itirazen şikayet başvurusuna
konu hususun Kurumun görev alanında bulunmaması hallerinde başvurunun
reddine,

karar verilir. Kurumun görev alanında bulunmaması hali hariç, itirazen
şikayet başvurusunun reddedilmesi durumunda, başvuru teminatı yatırılan
hallerde teminatın gelir kaydedilmesine de karar verilir.

Dinamik alım sistemi, elektronik eksiltme ve çerçeve anlaşmalara ilişkin
başvuru esas ve usulleri Kurum tarafından yürürlüğe konulacak
yönetmelikle belirlenir.

*İdareye şikayet başvurusu ^(1)^*

**Madde 55-** **(Değişik: 20/11/2008-5812/22 md.)**

Şikayet başvurusu, ihale sürecindeki işlem veya eylemlerin hukuka
aykırılığı iddiasıyla bu işlem veya eylemlerin farkına varıldığı veya
farkına varılmış olması gereken tarihi izleyen günden itibaren 21 inci
maddenin (b) ve (c) bentlerine göre yapılan ihalelerde beş gün, diğer
hallerde ise on gün içinde ve sözleşmenin imzalanmasından önce, ihaleyi
yapan idareye yapılır. İlanda yer alan hususlara yönelik başvuruların
süresi ilk ilan tarihinden, ön yeterlik veya ihale dokümanının ilana
yansımayan diğer hükümlerine yönelik başvuruların süresi ise dokümanın
satın alındığı tarihte başlar.

İlan, ön yeterlik veya ihale dokümanına ilişkin şikayetler birinci
fıkradaki süreleri aşmamak üzere en geç ihale veya son başvuru
tarihinden üç iş günü öncesine kadar yapılabilir. Bu yöndeki
başvuruların idarelerce ihale veya son başvuru tarihinden önce
sonuçlandırılması esastır. Şikayet üzerine yapılan incelemede
tekliflerin hazırlanmasını veya işin gerçekleştirilmesini
etkileyebilecek maddi veya teknik hataların veya eksikliklerin bulunması
ve idarece ihale dokümanında düzeltme yapılmasına karar verilmesi
halinde, gerekli düzeltme yapılarak 29 uncu maddede belirtilen usule
göre son başvuru veya ihale tarihi bir defaya mahsus olmak üzere
ertelenir. Ancak belirlenen maddi veya teknik hataların veya
eksikliklerin ilanda da bulunması halinde 26 ncı maddeye göre işlem
tesis edilir.

*––––––––––––*

*(1) Bu madde başlığı“İdare tarafından inceleme” iken, 20/11/2008
tarihli ve 5812 sayılı Kanunun 21 inci maddesiyle metne işlendiği
şekilde değiştirilmiştir.*

8256-2

İdare, şikayet başvurusu üzerine gerekli incelemeyi yaparak on gün
içinde gerekçeli bir karar alır. Alınan karar, şikayetçi ile diğer aday
veya istekliler ile istekli olabileceklere karar tarihini izleyen üç gün
içinde bildirilir. İlan ile ihale veya ön yeterlik dokümanına yönelik
başvurular dışında istekli olabileceklere bildirim yapılmaz.

Belirtilen süre içinde bir karar alınmaması durumunda başvuru sahibi
tarafından karar verme süresinin bitimini, süresinde alınan kararın
uygun bulunmaması durumunda ise başvuru sahibi dahil aday, istekli veya
istekli olabilecekler tarafından idarece alınan kararın bildirimini
izleyen on gün içinde Kuruma itirazen şikayet başvurusunda
bulunulabilir.

İdareye şikayet başvurusunda bulunulması halinde, başvuru üzerine alınan
kararın son bildirim tarihini, süresi içerisinde bir karar alınmaması
halinde ise bu sürenin bitimini izleyen tarihten itibaren on gün
geçmeden ve itirazen şikayet başvurusunda bulunulmadığı hususuna ilişkin
sorgulama yapılmadan veya itirazen şikayet başvurusunda bulunulması
halinde ise Kurum tarafından nihai karar verilmeden sözleşme
imzalanamaz.

*Kuruma itirazen şikayet başvurusu ^(1)^*

**Madde 56-** **(Değişik: 22/11/2008-5812/23 md.)**

İdareye şikayet başvurusunda bulunan veya idarece alınan kararı uygun
bulmayan aday, istekli veya istekli olabilecekler tarafından 55 inci
maddenin dördüncü fıkrasında belirtilen hallerde ve sürede, sözleşme
imzalanmadan önce itirazen şikayet başvurusunda bulunulabilir. İhalenin
iptaline ilişkin işlem ve kararlardan, sadece şikayet ve itirazen
şikayet üzerine alınanlar itirazen şikayete konu edilebilir ve bu
kararlara karşı beş gün içinde doğrudan Kuruma başvuruda bulunulabilir.

Kurum itirazen şikayet başvurularını başvuru sahibinin iddiaları ile
idarenin şikayet üzerine aldığı kararda belirlenen hususlar ve itiraz
edilen işlemler bakımından eşit muamele ilkesinin ihlal edilip
edilmediği açılarından inceler. İdare tarafından şikayet veya itirazen
şikayet üzerine alınan ihalenin iptal edilmesi işlemine karşı yapılacak
itirazen şikayet başvuruları ise idarenin iptal gerekçeleriyle sınırlı
incelenir.

Kanunda belirtilen sürelere ve usule uyulmadan sözleşme imzalanmış
olması veya itirazen şikayet başvurusundan feragat edilmesi itirazen
şikayet başvurusunun incelenmesine ve 54 üncü maddede sayılan
kararlardan birinin alınmasına engel teşkil etmez.

Kurul tarafından gerekli görülen hallerde tarafların ve ilgililerin
dinlenmesine karar verilir. Bu durumda, Kurul tarafından tespit edilen
tarihte taraflar ve ilgililer dinlenir.

Kurum, itirazen şikayete ilişkin nihai kararını, incelenen ihaleye
ilişkin gerekli bilgi ve belgeler ile ihale işlem dosyasının kayıtlara
alındığı tarihi izleyen yirmi gün içinde vermek zorundadır. Bu süre 21
inci maddenin (b) ve (c) bentlerine göre yapılan ihaleler ile şikayet ve
itirazen şikayet üzerine alınan ihalenin iptal edilmesi işlemine karşı
yapılacak itirazen şikayet başvurularında on iş günü olarak uygulanır.

*––––––––––––*

*(1) Bu madde başlığı “Kamu İhale Kurulu tarafından inceleme” iken,
20/11/2008 tarihli ve 5812 sayılı Kanunun 23 üncü maddesiyle 5/1/2009
tarihinden geçerli olmak üzere metne işlendiği şekilde
değiştirilmiştir.*

8257

Kurum, gerekli gördüğü takdirde özel uzmanlık gerektiren teknik
hususlarla ilgili olarak ihtisas sahibi kamu veya özel hukuk tüzel
kişileri ile gerçek kişilerin görüşüne başvurabilir. Görüşüne başvurulan
özel hukuk tüzel kişileri ile gerçek kişilere (8000) gösterge rakamının
memur aylıklarına uygulanan aylık katsayısı ile çarpımı sonucu bulunacak
tutarı geçmemek üzere Kurul tarafından belirlenen miktarda ödeme
yapılır. Kamu görevlilerinin görüşüne başvurulması halinde ise personele
diğer mevzuatta yer alan kısıtlamalara bağlı olmaksızın (5000) gösterge
rakamı esas alınmak suretiyle aynı esaslar çerçevesinde ödeme yapılır.
Bu fıkra uyarınca yapılacak ödemeler damga vergisi hariç herhangi bir
vergi ve kesintiye tabi tutulmaz.

Kurul tarafından verilen bütün kararlar, karar tarihini izleyen beş iş
günü içinde taraflara tebligata çıkarılır ve tebligata çıkarıldığı
tarihi izleyen beş gün içinde Kurumun internet sayfasında yayınlanır.
Kararlara erişim ücrete tabi tutulamaz.

İdareler hukuki durumda değişiklik yaratan Kurul kararlarının
gerektirdiği işlemleri ivedilikle yerine getirmek zorundadır.

*Yargısal inceleme*

**Madde 57-** Şikâyetler ile ilgili Kurum tarafından verilen nihai
kararlar Türkiye Cumhuriyeti Mahkemelerinde dava konusu edilebilir ve bu
davalar öncelikle görülür.

DÖRDÜNCÜ KISIM

*Yasaklar ve Ceza Sorumluluğu*

*İhalelere katılmaktan yasaklama*

**Madde 58-** (**Değişik birinci fıkra: 30/7/2003-4964/ 35 md.)** 17 nci
maddede belirtilen fiil veya davranışlarda bulundukları tespit edilenler
hakkında fiil veya davranışlarının özelliğine göre, bir yıldan az
olmamak üzere iki yıla kadar, üzerine ihale yapıldığı halde mücbir sebep
halleri dışında usulüne göre sözleşme yapmayanlar hakkında ise altı
aydan az olmamak üzere bir yıla kadar, 2 nci ve 3 üncü maddeler ile
istisna edilenler dahil bütün kamu kurum ve kuruluşlarının ihalelerine
katılmaktan yasaklama kararı verilir. Katılma yasakları, ihaleyi yapan
bakanlık veya ilgili veya bağlı bulunulan bakanlık, herhangi bir
bakanlığın ilgili veya bağlı kuruluşu sayılmayan idarelerde bu
idarelerin ihale yetkilileri, il özel idareleri ve belediyeler ile
bunlara bağlı birlik, müessese ve işletmelerde ise İçişleri Bakanlığı
tarafından verilir.

Haklarında yasaklama kararı verilen tüzel kişilerin şahıs şirketi olması
halinde şirket ortaklarının tamamı hakkında, sermaye şirketi olması
halinde ise sermayesinin yarısından fazlasına sahip olan gerçek veya
tüzel kişi ortaklar hakkında birinci fıkra hükmüne göre yasaklama kararı
verilir. Haklarında yasaklama kararı verilenlerin gerçek veya tüzel kişi
olması durumuna göre; ayrıca bir şahıs şirketinde ortak olmaları halinde
bu şahıs şirketi hakkında da, sermaye şirketinde ortak olmaları halinde
ise sermayesinin yarısından fazlasına sahip olmaları kaydıyla bu sermaye
şirketi hakkında da aynı şekilde yasaklama kararı verilir.

İhale sırasında veya sonrasında bu fiil veya davranışlarda bulundukları
tespit edilenler, idarelerce o ihaleye iştirak ettirilmeyecekleri gibi
yasaklama kararının yürürlüğe girdiği tarihe kadar aynı idare tarafından
yapılacak sonraki ihalelere de iştirak ettirilmezler.

Yasaklama kararları, yasaklamayı gerektiren fiil veya davranışın tespit
edildiği tarihi izleyen en geç kırkbeş gün içinde verilir. Verilen bu
karar Resmi Gazetede yayımlanmak üzere en geç onbeş gün içinde
gönderilir ve yayımı tarihinde yürürlüğe girer. Bu kararlar Kamu İhale
Kurumunca izlenerek, kamu ihalelerine katılmaktan yasaklı olanlara
ilişkin siciller tutulur.^(1)^

*–––––––––––––*

*(1) Bu fıkrada geçen “en geç otuz gün” ibaresi, 30/7/2003 tarihli ve
4964 sayılı Kanunun 35 inci maddesiyle “en geç kırkbeş gün” olarak
değiştirilmiş ve metne işlenmiştir.*

8258

İhaleyi yapan idareler, ihalelere katılmaktan yasaklamayı gerektirir bir
durumla karşılaştıkları takdirde, gereğinin yapılması için bu durumu
ilgili veya bağlı bulunulan bakanlığa bildirmekle yükümlüdür.

*İsteklilerin ceza sorumluluğu*

**Madde 59-** Taahhüt tamamlandıktan ve kabul işlemi yapıldıktan sonra
tespit edilmiş olsa dahi, 17 nci maddede belirtilen fiil veya
davranışlardan Türk Ceza Kanununa göre suç teşkil eden fiil veya
davranışlarda bulunan gerçek veya tüzel kişiler ile o işteki ortak veya
vekilleri hakkında Türk Ceza Kanunu hükümlerine göre ceza kovuşturması
yapılmak üzere yetkili Cumhuriyet Savcılığına suç duyurusunda bulunulur.
Hükmolunacak cezanın yanısıra, idarece 58 inci maddeye göre verilen
yasaklama kararının bitiş tarihini izleyen günden itibaren uygulanmak
şartıyla bir yıldan az olmamak üzere üç yıla kadar bu Kanun kapsamında
yer alan bütün kamu kurum ve kuruluşlarının ihalelerine katılmaktan
mahkeme kararıyla 58 inci maddenin ikinci fıkrasında sayılanlarla
birlikte yasaklanırlar.

Bu Kanun kapsamında yapılan ihalelerden dolayı haklarında birinci fıkra
gereğince ceza kovuşturması yapılarak kamu davası açılmasına karar
verilenler ve 58 inci maddenin ikinci fıkrasında sayılanlar yargılama
sonuna kadar Kanun kapsamında yer alan kamu kurum ve kuruluşlarının
ihalelerine katılamaz. Haklarında kamu davası açılmasına karar
verilenler, Cumhuriyet Savcılıklarınca sicillerine işlenmek üzere Kamu
İhale Kurumuna bildirilir.

Bu Kanunda belirtilen yasak fiil veya davranışları nedeniyle haklarında
mükerrer ceza hükmolunanlar ile bu kişilerin sermayesinin yarısından
fazlasına sahip olduğu sermaye şirketleri veya bu kişilerin ortağı
olduğu şahıs şirketleri, mahkeme kararı ile sürekli olarak kamu
ihalelerine katılmaktan yasaklanır.

Bu madde hükümlerine göre; mahkeme kararı ile yasaklananlar ve ceza
hükmolunanlar, Cumhuriyet Savcılıklarınca sicillerine işlenmek üzere
Kamu İhale Kurumuna, meslek sicillerine işlenmek üzere de ilgili meslek
odalarına bildirilir.

Sürekli olarak kamu ihalelerine katılmaktan yasaklanmış olanlara ilişkin
mahkeme kararları, Kamu İhale Kurumunca, bildirimi izleyen onbeş gün
içinde Resmî Gazetede yayımlanmak suretiyle duyurulur.

*Görevlilerin ceza sorumluluğu*

**Madde 60-** İhale yetkilisi ile ihale komisyonlarının başkan ve
üyeleri ile ihale işlemlerinden sözleşme yapılmasına kadar ihale
sürecindeki her aşamada görev alan diğer ilgililerin; 17 nci maddede
belirtilen fiil veya davranışlarda bulunduklarının, görevlerini kanuni
gereklere uygun veya tarafsızlıkla yapmadıklarının, taraflardan birinin
zararına yol açacak ihmalde veya kusurlu hareketlerde bulunduklarının
tespiti halinde, haklarında ilgili mevzuatları gereğince disiplin cezası
uygulanır. Ayrıca, fiil veya davranışlarının özelliğine göre haklarında
ceza kovuşturması da yapılır ve hükmolunacak ceza ile birlikte
tarafların uğradıkları zarar ve ziyan genel hükümlere göre kendilerine
tazmin ettirilir. **(Değişik son cümle: 30/7/2003-4964/36 md.)** Bu
Kanuna aykırı fiil veya davranışlardan dolayı hüküm giyen idare
görevlileri, bu Kanun kapsamına giren işlerde görevlendirilemezler.

Bu Kanun kapsamına giren işlerden dolayı yargı organlarınca herhangi bir
ceza verilmiş olanlar, bu Kanun kapsamına giren bütün kamu kurum ve
kuruluşlarınca bu Kanunun ve ilgili diğer mevzuatın uygulanması ile
görevli ve yetkili kadrolara atanamaz ve görev alamazlar.

8258-1

**(Değişik üçüncü fıkra: 30/7/2003-4964/36 md.)**5 inci maddede
belirtilen ilkelere ve 62 nci maddede belirtilen kurallara aykırı olarak
ihaleye çıkılmasına izin verenler ve ihale yapanlar hakkında da yukarıda
belirtilen müeyyideler uygulanır.

*Bilgi ve belgeleri açıklama yasağı*

**Madde 61-** **(Değişik: 30/7/2003-4964/37 md.) **

Bu Kanunun uygulanmasında görevliler ile danışmanlık hizmeti sunanlar;
ihale süreci ile ilgili bütün işlemlere, isteklilerin iş ve işlemleri
ile tekliflerin teknik ve malî yönlerine ilişkin olarak gizli kalması
gereken bilgi ve belgelerle işin yaklaşık maliyetini ifşa edemezler,
kendilerinin veya üçüncü şahısların yararına kullanamazlar. Aksine
hareket edenler hakkında ilgisine göre 58 ve 60 ıncı maddelerde
belirtilen müeyyideler uygulanır.

BEŞİNCİ KISIM

*Çeşitli Hükümler*

*İdarelerce uyulması gereken diğer kurallar *

**Madde 62-** Bu Kanun kapsamındaki idarelerce mal veya hizmet alımları
ile yapım işleri için ihaleye çıkılmadan önce aşağıda belirtilen
hususlara uyulması zorunludur:

a\) Yatırım projelerinin plânlanan sürede tamamlanarak ekonomiye
kazandırılabilmesi amacıyla, birden fazla yılı kapsayan işlerde ihaleye
çıkılabilmesi için, işin süresine uygun olarak yıllar itibariyle
ödeneğin bütçelerinde bulunmasını sağlamak üzere programlamanın yapılmış
olması zorunludur. İlk yıl için öngörülen ödenek proje maliyetinin %
10’undan az olamaz ve başlangıçta daha sonraki yıllar için programlanmış
olan ödenek dilimleri sonraki yıllarda azaltılamaz.

b\) Öngörülen ödeneklerin kullanılmasına imkan verecek süre dikkate
alınarak, idarelerce ihalelerin zamanında yapılması, birden fazla yılı
kapsayan ve yatırım niteliği olan işlerde (doğal afetler nedeniyle
yapılması gerekenler hariç) ise yılın ilk dokuz ayında ihalenin
sonuçlandırılması esastır. **(Ek ibare: 30/7/2003-4964/38 md.)** Ancak
ertesi malî yılda gerçekleştirilecek süreklilik arz eden mal ve hizmet
alımları için bir önceki malî yıl sona ermeden ihaleye çıkılabilir.

c\) **(Değişik: 18/4/2007-5625/5 md.)** Yapım işlerinde arsa temin
edilmeden, mülkiyet, kamulaştırma ve gerekli hallerde imar işlemleri
tamamlanmadan ve uygulama projeleri yapılmadan ihaleye çıkılamaz. İhale
konusu yapım işinin özgün nitelikte ve karmaşık olması nedeniyle teknik
ve malî özelliklerinin gerekli olan netlikte belirlenemediği durumlarda
ön veya kesin proje üzerinden ihaleye çıkılabilir. Uygulama projesi
bulunan yapım işlerinde anahtar teslimi götürü bedel teklif alınmak
suretiyle ihale yapılması zorunludur. Ancak, doğal afetler nedeniyle
uygulama projesi yapılması için yeterli süre bulunmayan yapım işlerinde
ön veya kesin proje üzerinden, her türlü onarım işleri ile işin yapımı
sırasında belli aşamalarda arazi ve zemin etütleri gerekmesi veya
uygulamada imar ve güzergâh değişikliklerinin muhtemel olması
nedenleriyle ihaleden önce uygulama projesi yapılamayan, bina işleri
hariç, yapım işlerinde ise kesin proje üzerinden ihaleye çıkılabilir. Bu
işlerin uygulama projesi yapılabilen kısımlar için anahtar teslimi
götürü bedel, uygulama projesi yapılamayan kısımlarda ise her bir kalem
iş için birim fiyat teklif almak suretiyle ihale yapılabilir. Arsa
temini, mülkiyet ve kamulaştırma işlemlerinin tamamlanması şartı, baraj
ve büyük sulama, içmesuyu isale hattı, enerji nakil hattı, trafo, trafo
merkezleri, şalt tesisleri, kaptajlar, su depoları, karayolu, liman ve
havaalanı, demiryolu, petrol ve doğalgaz boru hattı projelerinde
aranmaz.

8258-2

d\) **(Değişik: 30/7/2003-4964/38 md.)** İdarelerce bütçesinin
programlanmasında, ihalede ise isteklilerce verilen tekliflerin
karşılaştırılmasında kullanılmak üzere tespit edilen yaklaşık maliyet
isteklilere duyurulmaz.

e\) **(Değişik: 10/9/2014-6552/10 md.)** İdarelerin bu Kanunda tanımlanan
hizmetlerden personel çalıştırılmasına dayalı hizmet alımlarında aşağıda
belirtilen hususlara uyması zorunludur:

1\) İdarelerce kanun, tüzük ve yönetmeliklere göre istihdam edilen
personelin yeterli nitelik veya sayıda olmaması hâlinde personel
çalıştırılmasına dayalı yardımcı işlere ilişkin hizmetler için ihaleye
çıkılabilir. Bu kapsamda ihaleye çıkılabilecek yardımcı işlere ilişkin
hizmet türlerini; idarelerin teşkilat, görev ve yetkilerine ilişkin
mevzuatı, yerleşik yargı içtihatları ile 22/5/2003 tarihli ve 4857
sayılı İş Kanununun 2 nci maddesinin yedinci fıkrası dikkate alınmak
suretiyle idareler itibarıyla ayrı ayrı veya birlikte belirlemeye işçi,
işveren ve kamu görevlileri konfederasyonları, Çalışma ve Sosyal
Güvenlik Bakanlığı, Hazine Müsteşarlığı ve Devlet Personel Başkanlığının
görüşü ve Maliye Bakanlığının teklifi üzerine Bakanlar Kurulu
yetkilidir. 3/7/2005 tarihli ve 5393 sayılı Belediye Kanununun 67 nci
maddesi ile diğer kanunların hizmet alımına ilişkin özel hükümleri
saklıdır.

2\) İdarelerin teşkilat, görev ve yetkilerine ilişkin mevzuatı ile 4857
sayılı Kanunun 2 nci maddesinin yedinci fıkrası esas alınmak suretiyle,
idareye ait bir işyerinde yürütülen asıl işin bir bölümünde idarenin ve
işin gereği ile teknolojik nedenlerle uzmanlık gerektiren işlerde hizmet
alımı ihalesine çıkılabilir.

3\) Danışmanlık hizmet alım ihalelerinde istihdam edilen personelin
yeterli nitelik veya sayıda olmaması şartı aranmaz.

f\) İhale dokümanı hazırlanmadan ilân yapılamaz. İlân sürelerinin
hesaplanmasında ilânın yayımlandığı gün dikkate alınır, ihale günü veya
son başvuru günü dikkate alınmaz. 13 üncü maddede belirtilen ilân
sürelerine uyulmak üzere, ilân yapılmasına kadar geçecek süre de
gözönüne alınarak ilân yapılacak yerlere yeterli süre öncesinde ilân
metinlerinin gönderilmesi zorunludur.

g\) İhale için tespit olunan tarih tatil gününe rastlamışsa ihale, tekrar
ilâna gerek kalmaksızın tatili takip eden ilk iş gününde aynı yer ve
saatte yapılır ve bu saate kadar verilen teklifler kabul edilir. İhale
saati çalışma saati dikkate alınarak tespit edilir. İlândan sonra
çalışma saati değişse de ihale ilân edilen saatte yapılır.

h\) **(Değişik: 20/11/2008-5812/24 md.)** İş deneyimi bulunmayan mühendis
veya mimarların, aldıkları lisans eğitimine uygun yapım işi ihalelerine
başvurularında, toplam süresi onbeş yılı geçmemek kaydıyla
mezuniyetlerinden sonra geçen her yıl, yüzyirmiikibinüçyüzseksenyedi
Yeni Türk Lirası olarak hesaplanmak üzere 10 uncu madde kapsamındaki
benzer iş deneyimi olarak dikkate alınır. Bu süre iş deneyimi bulunan
mimar ve mühendisler için uygulanmaz. Bu bent kapsamında elde edilen
deneyim mühendis ve mimarın beş yıldır en az % 51 hissesine sahip olduğu
(…) ^(1)^ tüzel kişiler tarafından da kullanılabilir. ^(1)(2)^

ı) **(Ek: 30/7/2003-4964/38 md.)** Bu Kanunun 21 ve 22 nci
maddelerindeki parasal limitler dahilinde yapılacak harcamaların yıllık
toplamı, idarelerin bütçelerine bu amaçla konulacak ödeneklerin %10’unu
Kamu İhale Kurulunun uygun görüşü olmadıkça aşamaz.

*Yerli istekliler ile ilgili düzenlemeler *

**Madde 63-** **(Değişik: 6/2/2014-6518/51 md.)**

İhalelere sadece yerli isteklilerin katılması ile yerli istekliler ve
yerli malı teklif eden istekliler lehine fiyat avantajı tanınmasına
ilişkin olarak aşağıdaki düzenlemeler esas alınır:

a\) Yaklaşık maliyeti eşik değerin altında kalan ihalelerde sadece yerli
isteklilerin katılabileceğine ilişkin düzenleme yapılabilir.

*–––––––––––––––––––––*

*(1) Bu bentte yer alan “…veya her iki ortağın da mühendis olup % 50-%
50 ortak olduğu…” ibaresi, Anayasa Mahkemesi’nin 10/7/2013 tarihli ve
E.: 2012/104, K.: 2013/87 sayılı Kararı ile iptal edilmiştir.*

*(2) Bu bentte yer alan eşik değerler ve parasal limitlerin 1/2/2015
tarihinden itibaren uygulanması ile ilgili olarak, 29/1/2015 tarihli ve
29251 sayılı Resmi Gazete’de yayımlanan Kamu İhale Kurumunun 2015/1
No.’lu Kamu İhale Tebliğine bakınız.*

8258-3

b\) Hizmet alımı ve yapım işi ihalelerinde yerli istekliler lehine % 15
oranına kadar fiyat avantajı sağlanabilir.

c\) Mal alımı ihalelerinde yerli malı teklif eden istekliler lehine % 15
oranına kadar fiyat avantajı sağlanabilir. Ancak, Bilim, Sanayi ve
Teknoloji Bakanlığı tarafından ilgili kurum ve kuruluşların görüşleri
alınarak orta ve yüksek teknolojili sanayi ürünleri arasından belirlenen
ve her yıl ocak ayında Kurum tarafından ilan edilen listede yer alan
malların ihalelerinde yerli malı teklif eden istekliler lehine % 15
oranına kadar fiyat avantajı sağlanması zorunludur.

d\) Yerli malı belirlenmesine ilişkin usul ve esaslar Bilim, Sanayi ve
Teknoloji Bakanlığı tarafından ilgili kurum ve kuruluşların görüşleri
alınarak belirlenir. İsteklilerce teklif edilen malın yerli malı olduğu,
bu usul ve esaslara uygun olarak düzenlenen yerli malı belgesi ile
belgelendirilir.

e\) Ortak girişimlerin yerli istekli sayılabilmesi için bütün
ortaklarının yerli istekli olması gereklidir.

*Sürelerin hesabı*

**Madde 64-** Bu Kanunda yazılı sürelerin hesaplanmasında hüküm
bulunmayan hallerde Borçlar Kanunu hükümleri uygulanır.

*Bildirim ve tebligat esasları ^(1)^*

**Madde 65-** **(Değişik: 20/11/2008-5812/25 md.)**

Aday, istekliler ve istekli olabileceklere yapılacak her türlü bildirim
ve tebligatlarda aşağıdaki hususlara uyulması zorunludur:

a\) Tebligatlar idareler veya Kurum tarafından aşağıdaki yöntemler
kullanılarak yapılabilir:

1\) İmza karşılığı elden.

2\) İadeli taahhütlü mektupla.

3\) Elektronik ortamda.

4\) Faksla.

(…)^(2)^ yabancı isteklilerde ise ondokuzuncu gün (…)^(2)^. Tebligatın
bu tarihten önce muhataba ulaşması halinde ise fiili tebliğ tarihi esas
alınır.^(2)^

b\) İdareler veya Kurum tarafından elektronik ortamda veya faks ile
yapılan tebligatlar ile çerçeve anlaşmaya dahil olan istekliler
tarafından elektronik ortamda sunulan fiyat tekliflerinin aynı gün teyit
edilmesi zorunludur. Elektronik ortamda veya faks ile yapılan
bildirimlerde bildirim tarihi tebliğ tarihi sayılır.

*–––––––––––––––––––––*

*(1) Bu madde başlığı“Tebligat” iken, 20/11/2008 tarihli ve 5812 sayılı
Kanunun 25 inci maddesiyle metne işlendiği şekilde değiştirilmiştir.*

*(2) Anayasa Mahkemesinin 27/9/2012 tarihli ve E:2012/20, K: 2012/132
sayılı kararıyla bu fıkrada yer alan “İadeli taahhütlü mektupla yapılan
tebligatlarda mektubun postaya verilmesini takip eden yedinci gün, …
kararın istekliye tebliğ tarihi sayılır” hükmü iptal edilmiştir.*

8258-4

Ancak, idareler veya Kurum ile aday, istekli ve istekli olabilecekler
tarafından, elektronik imza kullanılarak yapılan işlemlerde ve şikayet
başvurularına ilişkin işlemler dahil Elektronik Kamu Alımları Platformu
üzerinden yapılacak ihale sürecine ilişkin işlemlerde teyit aranmaz.

c\) Elektronik haberleşmede kullanılacak araçlar ile bunların teknik
özellikleri, yaygın olarak kullanılan haberleşme ve bilgi teknolojisi
ürünleri ile uyumlu ve kolay erişilebilir olmalı ve eşit muamele
ilkesini sağlamalıdır.

d\) Her türlü bilgi alışverişi ile bilginin muhafazasında; verilerin
bütünlüğü ile tekliflerin ve başvuru belgelerinin gizliliğinin
sağlanması esastır.

Bu Kanunda hüküm bulunmayan hallerde yapılacak tebliğler hakkında
Tebligat Kanunu hükümleri uygulanır.

*Değişiklik yapılması*

**Madde 66-** Bu Kanun hükümlerine ilişkin değişiklikler, ancak bu
Kanuna hüküm eklenmek veya bu Kanunda değişiklik yapılmak suretiyle
düzenlenir.

*Eşik değerler ve parasal limitlerin güncellenmesi^(1)^ *

**Madde 67-** Bu Kanunda belirtilen eşik değerler ve parasal limitler
bir önceki yılın Toptan Eşya Fiyat Endeksi esas alınarak Kamu İhale
Kurumu tarafından güncellenir ve her yıl 1 Şubat tarihinden geçerli
olmak üzere aynı tarihe kadar Resmî Gazetede ilân edilir. Ancak
güncellemede bir milyon Türk Lirasının altındaki tutarlar dikkate
alınmaz. Bu Kanunda belirtilen eşik değerler ve parasal limitler,
olağanüstü hallerde, belirtilen tarihin dışında da Kurumun teklifi
üzerine Bakanlar Kurulu Kararı ile güncellenebilir.

ALTINCI KISIM

*Son Hükümler*

*Uygulanmayacak hükümler *

**Madde 68-** a) Bu Kanun kapsamında yer alan işlerin ihalelerinde
8.9.1983 tarihli ve 2886 sayılı Devlet İhale Kanunu hükümleri
uygulanmaz.

b\) Diğer kanunların 8.9.1983 tarihli ve 2886 sayılı Devlet İhale
Kanunundan muafiyet tanıyan hükümleri ile bu Kanuna uymayan hükümleri
uygulanmaz.

–––––––––––––––

*(1) Bu Kanunda belirtilen eşik değerler ve parasal limitlerin 1/2/2009
tarihinden itibaren uygulanması ile ilgili olarak; 30/1/2009 tarihli ve
27126 sayılı Resmi Gazete’de yayımlanan Kamu İhale Kurumunun 2009/1
No.’lu, 1/2/2010 tarihinden itibaren uygulanması ile ilgili olarak,
21/1/2010 tarihli ve 27469 sayılı Resmi Gazete’de yayımlanan Kamu İhale
Kurumunun 2010/1 No.’lu, 1/2/2012 tarihinden itibaren uygulanması ile
ilgili olarak, 24/1/2012 tarihli ve 28183 sayılı Resmi Gazete’de
yayımlanan Kamu İhale Kurumunun 2012/1 No.’lu, 1/2/2013 tarihinden
itibaren uygulanması ile ilgili olarak, 30/1/2013 tarihli ve 28544
sayılı Resmi Gazete’de yayımlanan Kamu İhale Kurumunun 2013/1 No.’lu,
1/2/2014 tarihinden itibaren uygulanması ile ilgili olarak, 30/1/2014
tarihli ve 28898 sayılı Resmi Gazete’de yayımlanan Kamu İhale Kurumunun
2014/1 No.’lu, 1/2/2015 tarihinden itibaren uygulanması ile ilgili
olarak, 29/1/2015 tarihli ve 29251 sayılı Resmi Gazete’de yayımlanan
Kamu İhale Kurumunun 2015/1 No.’lu Kamu İhale Tebliğlerine bakınız.*

8258-5

c\) **(Ek: 30/7/2003-4964/39 md.)** 2985 sayılı Toplu Konut Kanunu
kapsamındaki projelerde, 5 inci maddenin beşinci ve altıncı fıkraları,
62 nci maddenin (a) ve (b) bentleri ile (c) bendindeki kamulaştırma,
mülkiyet, arsa temini, imar işlemleri ve uygulama projesine ilişkin
şartlar aranmaksızın ihaleye çıkılabilir. Ancak, ÇED raporu zorunluluğu
bulunan hallerde sözleşme imzalanmadan önce bu raporun alınması
zorunludur. ^(1)^

*Elektronik Kamu Alımları Platformu ^(2)^*

**Ek Madde 1- (Ek: 30/7/2003-4964/41 md.; Değişik: 20/11/2008-5812/26
md.) **

Bu Kanun kapsamında yapılan ihalelerde; bu Kanunun 13 üncü maddesi
hükümleri saklı kalmak üzere, ilan, ihale dokümanının hazırlanması ve
verilmesi, katılım ve yeterliğe ilişkin belgelerin sunulması,
tekliflerin hazırlanması, sunulması ve değerlendirilmesi, ihalenin
karara bağlanması ve onaylanması, kesinleşen ihale kararlarının
bildirilmesi ve sözleşmenin imzalanması gibi ihale süreciyle ilgili
aşamalar ile her türlü bildirimler kısmen veya tamamen, Kurum tarafından
oluşturulan Elektronik Kamu Alımları Platformu üzerinden
gerçekleştirilebilir.

Elektronik Kamu Alımları Platformunun kurulması ve işletilmesi ile ihale
sürecinde elektronik araçların kullanımına ilişkin esas ve usuller Kurum
tarafından belirlenir.

Bu Kanunun 13 üncü maddesi uyarınca yapılacak bütün ilanlar aynı zamanda
Elektronik Kamu Alımları Platformunda da yayımlanır.

Bu Kanun kapsamındaki alımlarda aday veya isteklilerin yeterliğinin
tespitine ilişkin olarak Elektronik Kamu Alımları Platformu üzerinden
sistemler kurulabilir. Bu sistemlerin kurulması, kurdurulması,
denetlenmesi, yetkilendirilen kuruluşların yetkilerinin iptal edilmesi
veya tedbir niteliğinde kararlar alınması hususlarında Kurum yetkilidir.

*Çerçeve anlaşmalar ^(3)^*

**Ek Madde 2 – (Ek: 1/6/2007-5680/2 md.; Değişik: 20/11/2008-5812/27
md.) **

İdareler ihtiyaç duydukları mal ve hizmet alımları ile yapım işlerine
ilişkin olarak açık ihale veya belli istekliler arasında ihale usulünü
uygulamak kaydıyla çerçeve anlaşmalar yapabilir. Çerçeve anlaşmalar
rekabeti engelleyici, sınırlayıcı veya bozucu şekilde kullanılamaz.

Çerçeve anlaşma kapsamında temin edilecek mal ve hizmet alımları ile
yapım işleri Kanunun 13 üncü maddesine göre ilan edilir. Çerçeve anlaşma
kapsamında karşılanması planlanan tahmini ihtiyaç miktarları ilanda
gösterilir.

Teminat alınmasına ilişkin hükümler hariç olmak üzere, ihalelerin
sözleşmeye bağlanması hakkında bu Kanunda yer alan hükümler
çerçevesinde, süresi kırksekiz ayı geçmemek üzere çerçeve anlaşma
imzalanır ve sonuçlar Kamu İhale Bülteninde ilan edilir.

–––––––––––––––

*(1) 13/2/2011 tarihli ve 6111 sayılı Kanunun 179 uncu maddesi ile bu
fıkrada yer alan “toplu konut projelerinde” ibaresi “projelerde” olarak
değiştirilmiş ve metne işlenmiştir.*

*(2) Bu madde başlığı 20/11/2008 tarihli ve 5812 sayılı Kanunun 26 ncı
maddesinin hükmüdür.*

*(3)Bu madde başlığı“Çerçeve sözleşme kapsamında mal ve hizmet alımı”
iken, 20/11/2008 tarihli ve 5812 sayılı Kanunun 27 nci maddesiyle metne
işlendiği şekilde değiştirilmiştir.*

8258-6

Çerçeve anlaşmalar, koşulların tamamının baştan belirlendiği hallerde,
bir istekli ile de yapılabilir. Birden fazla istekli ile yapılacak
çerçeve anlaşmalarda istenilen şartları karşılayan yeterli sayıda teklif
sunulması kaydıyla çerçeve anlaşmaya taraf olacak istekli sayısı üçten
az olmamak üzere ihale dokümanında belirtilir. Çerçeve anlaşmaların bir
istekli ile yapıldığı haller hariç, yapılan değerlendirme sonucunda
teklifleri geçerli kabul edilen istekliler, ekonomik açıdan en avantajlı
tekliften başlanmak suretiyle sıralanarak listeye alınır. Çerçeve
anlaşmaya taraf olan istekli sayısının üçün altına inmesi halinde,
mevcut çerçeve anlaşmanın sona erdiği taraflara bildirilir.

Koşulların tamamının baştan belirlendiği çerçeve anlaşma kapsamında
yapılacak alımlarda isteklilerden ilk tekliflerini aşmamak kaydıyla
yeniden teklif alınabilir. Koşulların tamamının baştan belirlenmediği
hallerde ise çerçeve anlaşma koşullarında esaslı değişiklik yapılmaması
kaydıyla isteklilerden yeniden teklif alınır.

İsteklilere ihale konusu işin karmaşıklığı ve özgünlüğü gibi hususlar
dikkate alınarak tekliflerini sunmaları için yeterli süre tanınır.

İstekliler yeterliklerinin devam ettiğini oniki ayda bir belgelendirir.
Yeterliği devam etmeyenler ile teklif vermeye davet edildiği halde iki
kez geçerli teklif vermeyen isteklilerin çerçeve anlaşmaları feshedilir.

Münferit sözleşmeye davet edildiği halde ihale dokümanında belirtilen
süre içerisinde sözleşme imzalamayan istekliyle yapılan çerçeve anlaşma
feshedilir ve istekli hakkında 58 inci madde hükümleri uygulanır.

Münferit sözleşme aşamasına ilişkin olarak bu Kanunun 6, 38, 40, 41, 42,
43, 44, 45, 46, 54, 55 ve 56 ncı maddeleri uygulanmaz. Bu maddelerde
belirtilen hususlar dahil çerçeve anlaşma kapsamında yapılacak alımların
usul ve esasları ile nitelik ve kapsamını belirlemeye, ve sınırlar
koymaya, sözleşme düzenlenmesine gerek görülen durumlarda sözleşmelerin
şeklini ve kapsamını belirlemeye Kurum yetkilidir.

Çerçeve anlaşma yapılmış olması, idareye alım yapma yükümlülüğü
getirmez. İdare, çerçeve anlaşma kapsamındaki ihtiyaçlarını bu Kanunda
yer alan diğer usulleri kullanmak suretiyle de temin edebilir.

**Ek Madde 3 – (Ek: 15/5/2008-5763/36 md.)**

4734 sayılı Kamu İhale Kanununun 3 üncü maddesinin (c) bendi
kapsamındaki işler ile aynı kapsamda olup 2886 sayılı Devlet İhale
Kanunu dışında, ihalesi ilgili mevzuat hükümlerine göre bu maddenin
yürürlüğe girdiği tarihe kadar yapılmış olanlar ile bu tarihten sonra
yapılacak olan ve bedeli yabancı para cinsinden sabit fiyatlarla
sözleşmeye bağlanan yapım ve yapımla ilgili hizmet işlerine uygulanmak
üzere; fiyat farkı esasları belirlemeye, sözleşmelerin tadil veya
tasfiye edilmesine imkân veren kararnameler çıkarmaya Bakanlar Kurulu
yetkilidir.

8258-7

*Dinamik alım sistemi*

**Ek Madde 4 – (Ek: 20/11/2008-5812/28 md.)**

Dinamik alım sistemi, piyasada mamul olarak bulunan malların elektronik
ortamda alımında kullanılabilir. Sistemin kurulmasında açık ihale usulü
uygulanır. Dinamik alım sistemi rekabeti engelleyici, sınırlayıcı veya
bozucu şekilde işletilemez.

Sistemin tesis edileceği hususu Kamu İhale Bülteninde ilan edilmek
suretiyle duyurulur. İhale dokümanında; planlanan alımın niteliği, türü
ve miktarının yanı sıra satın alma sistemine, bu sistemin işletilmesinde
kullanılacak elektronik ekipmana, sisteme teknik olarak bağlanabilmek
için gerekli düzenlemelere, sistemin işleyişini düzenleyen kurallara ve
diğer hususlara ilişkin bilgilere yer verilir.

Yeterlik kriterlerini sağlayan ve ihale dokümanında yer alan şartlara
uygun ön teklif veren bütün isteklilere sisteme dahil olma imkanı
verilir. Ön teklifler ihale dokümanında yer alan şartlara uygun olduğu
sürece sürekli olarak geliştirilebilir.

Ön tekliflerin değerlendirilmesi, verildikleri tarihten itibaren onbeş
gün içinde tamamlanır. Teklif vermeye davetin henüz yapılmamış olması
halinde değerlendirme süresi onbeş güne kadar bir defa uzatılabilir.

Dinamik alım sisteminin tesis edildiği veya sistemin kurulmasından
vazgeçildiği ile ön tekliflerin sisteme kabul veya reddedildikleri
hususu isteklilere karar alındıktan sonra en geç üç gün içinde
bildirilir.

Her bir alım için sisteme kabul edilmiş istekliler teklif vermeye davet
edilir. Yapılacak alımlar bu davetten en az onbeş gün önce
basitleştirilmiş ilan yoluyla duyurulur. Sisteme kabul edilen bütün
istekliler, tekliflerini sunmaları için yeterli süre tanınmak suretiyle
teklif vermeye davet edilir.

Teklifler, ihale dokümanında belirtilen esaslara göre değerlendirilmek
suretiyle alım sonuçlandırılır ve sözleşmeye bağlanır.

Dinamik alım sisteminin süresi kırk sekiz aydan fazla olamaz.

Dinamik alım sisteminde yapılacak ihalelerde Elektronik Kamu Alımları
Platformu kullanılır. Sisteme kabul edilmeye ve sistemin yürütülmesine
ilişkin olarak herhangi bir ücret talep edilmez.

Dinamik alım sistemi dahilinde yapılacak alımlara ilişkin sözleşme
düzenlenmesi gerekli haller ile bu sözleşmelerin şeklini ve kapsamını
belirlemeye Kurum yetkilidir.

*Elektronik eksiltme*

**Ek Madde 5 – (Ek: 20/11/2008-5812/28 md.)**

İlan ve ihale dokümanında belirtilmesi kaydıyla, açık ihale, belli
istekliler arasında ihale ve 21 inci maddenin (a), (d) ve (e) bentleri
uyarınca yapılan pazarlık usulü ihalede tekliflerin değerlendirilmesi
aşamasının tamamlanmasından sonra elektronik eksiltme yapılabilir.
Dinamik alım sistemi ve çerçeve anlaşma kapsamında yapılan ihalelerde de
elektronik eksiltme uygulanabilir. 48 inci madde uyarınca yapılan
danışmanlık hizmet alımı ihalelerinde ise elektronik eksiltme
uygulanmaz.

8258-8

Elektronik eksiltme ancak ihale konusu alımın bütün teknik
özelliklerinin net olarak belirlendiği hallerde kullanılabilir.

Elektronik eksiltmeye başlamadan önce ihale dokümanında belirlenen
şartlara göre tekliflerin ilk değerlendirmesi yapılır.

Yeterli kabul edilen istekliler elektronik ortamda yeniden teklif
vermeye aynı anda davet edilir. Davette, eksiltmenin başlama tarihi ve
saati ile kullanılmakta olan elektronik araca isteklinin bağlantı
kurabilmesi için gerekli bütün bilgilere yer verilir. Elektronik
eksiltmenin her aşamasını gösteren bir zaman çizelgesi davet ile
birlikte iletilir. Birbirini izleyen birden fazla aşamada elektronik
eksiltme yapılabilir. Davetin gönderildiği tarihten iki iş günü geçmeden
eksiltmeye başlanamaz.

Ekonomik açıdan en avantajlı teklifin fiyat dışı unsurlar da dikkate
alınarak belirlendiği hallerde, yapılan ilk değerlendirme sonucu ile
eksiltmede verilen yeni tekliflere göre sıralamayı düzenleyen
matematiksel formül de davette bildirilir. Bu formül, ihale ilanında
veya ihale dokümanında belirtildiği şekilde ekonomik açıdan en avantajlı
teklifin tespitinde kullanılan bütün unsurların varsa nispi
ağırlıklarını da içerir.

Elektronik eksiltmenin her aşamasında, o andaki sıralamalarını
öğrenebilmeleri için gerekli bilgiler anında isteklilere ulaştırılır.
İhale dokümanında belirtilmesi kaydıyla, diğer isteklilerin teklifleri
hakkında bilgiler ve eksiltmenin herhangi bir aşamasındaki istekli
sayısı da duyurulabilir. Ancak elektronik eksiltme süresince
isteklilerin kimlikleri açıklanamaz.

Elektronik eksiltme aşağıdaki durumlardan biri veya birkaçının
gerçekleşmesi halinde sona erdirilir:

a\) Eksiltmeye katılım için yapılan davette eksiltmenin tamamlanacağı
belirtilen tarih ve saatin dolması.

b\) Yeni tekliflerin verilebilmesine ilişkin olarak davette bildirilen
bekleme süresi içinde asgari fark aralığını sağlayan tekliflerin
alınamaması.

c\) Davette bildirilen tur sayısının tamamlanması.

*Finansal kiralama*

**Ek Madde 6 – (Ek: 20/11/2008-5812/28 md.)**

Kanun kapsamındaki idarelerin finansal kiralama suretiyle yapacakları
mal alımlarında uygulanacak esas ve usuller Kurum tarafından belirlenir.

*Birden fazla idarenin ortak ihtiyaçları için ihale yapılması*

**Ek Madde 7 –(Ek: 6/2/2014-6518/53 md.)**

Birden fazla idarenin ortak ihtiyaçlarının karşılanmasına yönelik mal ve
hizmet alımları ile bakım ve onarım işlerine ilişkin, bu Kanunda yer
alan ihale usulleri uygulanarak tek bir ihale yapılabilir.

Birinci fıkra kapsamındaki işler için idareler, düzenlenecek bir
protokol ile kendi aralarından bir idareyi, kesin teminatın alınması ve
sözleşmenin imzalanması hariç olmak üzere diğer ihale işlemlerini bu
idareler adına gerçekleştirmek üzere görevlendirir.

8258-9

Protokole taraf olan her bir idare ile ihalenin üzerine bırakılmasına
karar verilen istekli/istekliler arasında ayrı ayrı sözleşme imzalanır.

Protokole taraf diğer idarelerin ihalelerinde bu Kanunun 10 uncu ve 11
inci maddelerine göre ihale dışı bırakılacak ve ihaleye katılamayacak
olanlar ile 58 inci maddesinin üçüncü fıkrası gereğince ihaleye iştirak
ettirilmeyecek olanlar, görevlendirilen idarenin yapacağı ihaleye de
katılamaz.

Bu madde kapsamındaki ihale işlemlerinde görev alanlar, yürüttükleri
işlemlerle sınırlı olmak kaydıyla işlemlerin mevzuata uygunluğundan
sorumludur.

Bu maddenin uygulanmasına ilişkin usul ve esaslar Kurum tarafından
belirlenir.

*Uygun görüş alınması ve görevlilerin sorumlulukları*

**Ek Madde 8 –(10/9/2014-6552/11 md.)**

62 nci maddenin birinci fıkrasının (e) bendi kapsamında personel
çalıştırılmasına dayalı hizmetler (danışmanlık hizmet alımları hariç)
için ihaleye çıkılmadan önce;

a\) 10/12/2003 tarihli ve 5018 sayılı Kamu Malî Yönetimi ve Kontrol
Kanununa ekli (I), (II) ve (IV) sayılı cetvellerde yer alan idareler ile
bunlara bağlı döner sermayeli kuruluşların, Maliye Bakanlığından,

b\) 8/6/1984 tarihli ve 233 sayılı Kamu İktisadi Teşebbüsleri Hakkında
Kanun Hükmünde Kararname uyarınca yayımlanan Genel Yatırım ve Finansman
Programı Kararı çerçevesinde, 233 sayılı Kanun Hükmünde Kararnameye tabi
kamu iktisadi teşebbüsleri ve bağlı ortaklıklarının Hazine
Müsteşarlığından, 24/11/1994 tarihli ve 4046 sayılı Özelleştirme
Uygulamaları Hakkında Kanun çerçevesinde özelleştirme programında
bulunanlardan sermayesinin %50’sinden fazlası kamuya ait işletmeci
kuruluşların ise Özelleştirme İdaresi Başkanlığından,

uygun görüş alması zorunludur.

Uygun görüş alınmadan bu hizmetler için ihaleye çıkılamaz. 62 nci
maddenin birinci fıkrasının (e) bendinin (1) numaralı alt bendinde yer
alan hizmet alımlarında niteliği gereği sözleşme süresi altı ayı aşmayan
işlerde uygun görüş şartı aranmaz.

62 nci maddenin birinci fıkrasının (e) bendi uyarınca yapılan personel
çalıştırılmasına dayalı hizmet alımı ihaleleri çerçevesinde çalıştırılan
personel, ihale ve sözleşme konusu iş dışında başka bir işte
çalıştırılamaz ve görevlendirilemez. Bu kapsamda, personel
çalıştırılmasına dayalı hizmet alımı ihalesine çıkılmaması gerektiği
hâlde ihaleye çıkılması, uygun görüş alınması gereken hâllerde alınmadan
ihaleye çıkılması, ihale kapsamında çalıştırılan personelin sözleşme
konusu işler dışında çalıştırılması, 4857 sayılı Kanunun 2 nci
maddesinin yedinci fıkrası hükmüne aykırılık teşkil edecek şekilde işlem
ve eylemler yapılması nedeniyle idare aleyhine zarar ortaya çıkması
hâlinde, oluşan bu zararlar, bu zarara neden olduğu tespit edilenlere
rücu edilmek suretiyle tahsil edilir. Ayrıca, bu kişiler hakkında
uygulanacak ceza ve disiplin hükümleri saklı kalmak üzere, bu kişilere
her türlü aylık, ödenek, zam, tazminat dâhil yapılan bir aylık net
ödemelerin beş katı tutarında idari para cezası uygulanır. 4857 sayılı
Kanunun 3 üncü maddesinin ikinci fıkrasında öngörülen itiraz veya diğer
kanun yollarına başvurmayan kişilere ise her türlü aylık, ödenek, zam,
tazminat dâhil yapılan bir aylık net ödemelerin iki katı tutarında idari
para cezası uygulanır.

8258-10

Bu maddenin uygulanmasına ilişkin usul ve esaslar Çalışma ve Sosyal
Güvenlik Bakanlığı ve Hazine Müsteşarlığının görüşü ve Maliye
Bakanlığının teklifi üzerine Bakanlar Kurulu tarafından yürürlüğe
konulan yönetmelikle düzenlenir.

*Standart ihale dokümanları ve yönetmelikler *

**Geçici Madde 1-** Bu Kanunun uygulanmasına yönelik olarak çıkarılacak
standart ihale dokümanları ve yönetmelikler, ilgili kurum ve
kuruluşların görüşleri alınarak Kamu İhale Kurumu tarafından Kanunun
yürürlüğe gireceği tarihe kadar hazırlanır ve Resmî Gazetede yayımlanır.

Bunların yürürlüğe konulmasına kadar idareler, mevcut esaslar ve
yönetmelik hükümlerini uygulamaya devam eder.

*Başlanmış olan ihaleler*

**Geçici Madde 2-** Bu Kanunun yürürlüğe girdiği tarihten önce ihale
edileceği yazılı olarak duyurulmuş veya ilân edilmiş olan işler ilgili
olduğu kanun ve usullere göre sonuçlandırılır.

*Güncelleme *

**Geçici Madde 3-** Bu Kanunda yer alan eşik değerler ve parasal
limitler, Kanunun Resmî Gazetede yayımlandığı tarih ile yürürlüğe
girdiği tarih arasında geçen süre için Kurum tarafından 67 nci maddede
belirtilen şekilde güncellenir.

*İstisnalara ilişkin esas ve usuller*

**Geçici Madde 4-** a) Bu Kanunun 3 üncü maddesinin (b) bendine ilişkin
esas ve usuller ilgili kurumlar tarafından,

b\) Bu Kanunun 3 üncü maddesinin (d) bendine ilişkin esas ve usuller,
Kamu İhale Kurumunun uygun görüşü üzerine, Dışişleri, Millî Savunma,
Maliye ve Bayındırlık ve İskân Bakanlıkları tarafından,

c\) Bu Kanunun 3 üncü maddesinin (f) bendi gereğince yapılacak mal ve
hizmet alımlarına ilişkin esas ve usuller, Kamu İhale Kurumunun uygun
görüşü üzerine, ilgili kurumlar tarafından,

İlgili kurum ve kuruluşların görüşleri alınmak suretiyle Kanunun
yürürlüğe gireceği tarihe kadar hazırlanarak, Bakanlar Kurulu Kararı ile
yürürlüğe konulur.

Bu Kanunun 3 üncü maddesinin (e) bendi gereğince **(Ek ibare:
12/6/2002-4761/18 md.)** yapılacak alımlarda uygulanacak esas ve usuller
Kurum tarafından, Devlet Malzeme Ofisinden yapılacak alımlara ilişkin
esas ve usuller ise gerekli görülmesi halinde Maliye Bakanlığı
tarafından belirlenebilir. ^(1)^

^––––––––––––––––––––––––––––––––––^

*(1) Bu fıkrada bulunan “yapılacak alımlarda uygulanacak esas ve usuller
Kurum tarafından,” ibaresi 12/6/2002 tarihli ve 4761 sayılı Kanunla
eklenmiştir.*

8258-11

**(Ek: 12/6/2002-4761/18 md.; Değişik son fıkra: 30/7/2003-4964/40
md.)** Bu Kanunun 3 üncü maddesinin (g) bendi kapsamındaki mal ve
hizmetler, ilgili kuruluşların talebi üzerine Kurum tarafından
belirlenir.

**(Ek fıkra: 30/7/2003-4964/40 md.)** Bu Kanunun 3 üncü maddesinin (h)
bendine ilişkin esas ve usuller, Sağlık Bakanlığı ve Kurumun görüşleri
alınarak Maliye Bakanlığı tarafından hazırlanacak yönetmelikle
belirlenir.

**(Ek fıkra: 30/7/2003-4964/40 md.)** Enerji, su, ulaştırma ve
telekomünikasyon sektöründe faaliyet gösteren teşebbüs, işletme ve
şirketler, özel kanunları yürürlüğe girinceye kadar bu Kanunun 3 üncü
maddesinin (g) bendi hükmüne, bu bent kapsamında yer almayan mal ve
hizmet alımları ile yapım işlerinde ise Kanunun diğer hükümlerine tâbi
olurlar. **(Ek cümle: 22/12/2005-5436/13 md.)** Bu Kanunun 3 üncü
maddesinin (g) bendinde yer alan parasal limit, Posta ve Telgraf
Teşkilatı Anonim Şirketinin anılan bent kapsamındaki mal ve hizmet
alımları ile Türkiye Petrolleri Anonim Ortaklığının Türkiye karasuları
ile uluslararası sular dahilinde petrol ve doğalgaz arama, sondaj,
üretim ve taşıma faaliyetleri ile ilgili olarak yapılacak her türlü mal
ve hizmet alımları ile yapım işlerinde uygulanmaz.^(1)^

**(Ek fıkra: 14/7/2004-5226/24 md.)** Bu Kanunun 3 üncü maddesinin (i)
bendine ilişkin esas ve usuller Maliye Bakanlığı, Kamu İhale Kurumu ve
Bakanlık tarafından çıkarılacak bir yönetmelikle belirlenir.

**(Ek fıkra: 3/3/2005-5312/26 md.)** Bu Kanunun 3 üncü maddesinin (j)
bendine ilişkin esas ve usûller, Maliye Bakanlığı, Kamu İhale Kurumu ve
Denizcilik Müsteşarlığının görüşleri alınarak Çevre ve Orman Bakanlığı
tarafından çıkarılacak bir yönetmelikle belirlenir.

**(Ek fıkra: 27/12/2007-5726/24 md.)** Bu Kanunun 3 üncü maddesinin (l)
bendine ilişkin esas ve usuller Maliye Bakanlığı ve Kamu İhale Kurumunun
görüşleri alınarak Adalet ve İçişleri bakanlıklarınca müştereken
çıkarılacak yönetmelikle belirlenir.

**(Ek fıkra: 20/2/2008-5737/79 md.)**Bu Kanunun 3 üncü maddesinin (k)
bendine ilişkin usûl ve esaslar, Maliye Bakanlığı ve Kamu İhale
Kurumunun görüşleri alınarak Vakıflar Genel Müdürlüğü tarafından
çıkarılacak bir yönetmelikle belirlenir.

**(Ek fıkra: 20/11/2008-5812/29 md.)** Bu Kanunun 3 üncü maddesinin (f)
bendi gereğince Türkiye Bilimsel ve Teknolojik Araştırma Kurumu
tarafından uygulanacak usul ve esaslar Maliye Bakanlığı ve Kurumun
görüşleri alınarak Türkiye Bilimsel ve Teknolojik Araştırma Kurumu
tarafından; (n) bendine ilişkin esas ve usuller Maliye Bakanlığı ve
Kurumun görüşleri alınarak ilgili bakanlıklar tarafından hazırlanacak
yönetmeliklerle belirlenir.

**(Ek fıkra: 6/2/2014-6518/52 md.)** Bu Kanunun 3 üncü maddesinin (u)
bendine ilişkin usul ve esaslar, Bilim, Sanayi ve Teknoloji Bakanlığı
tarafından, Kurum ile diğer ilgili kurum ve kuruluşların görüşleri
alınarak belirlenir.

^––––––––––––––––––––––––––––––––––^

*(1) 9/5/2013 tarihli ve 6475 sayılı Kanunun 31 inci maddesiyle bu
fıkrada yer alan “Bu Kanunun 3 üncü maddesinin (g) bendinde yer alan
parasal limit,” ibaresinden sonra gelmek üzere “Posta ve Telgraf
Teşkilatı Anonim Şirketinin anılan bent kapsamındaki mal ve hizmet
alımları ile” ibaresi eklenmiştir.*

8258-12

*Kamu İhale Kurumunun kurulması*

**Geçici Madde 5-** Bu Kanunun 53 üncü maddesinde belirtilen Kamu İhale
Kurulu, Kanunun Resmî Gazetede yayımlandığı tarihi takip eden otuz gün
içinde atanır. Kamu İhale Kurulu üyeliğine yapılacak ilk atamalarda,
Maliye Bakanlığı ile Bayındırlık ve İskân Bakanlığının önereceği adaylar
arasından seçilecek üyelerden Bakanlar Kurulunca belirlenecek birer üye
yedi yıl süreyle görev yapar.

Kurul, Kanunda yer alan görevleri yerine getirmek üzere atandığı tarihi
izleyen altmış gün içinde Kurum teşkilatını oluşturarak bu tarihe kadar
Kurumun faaliyete geçmesini sağlar.

Kurumun bu Kanunun yürürlüğe gireceği tarihe kadar yapacağı ihalelerle
ilgili esas ve usuller Kurulun önerisi üzerine Bakanlar Kurulu kararıyla
çıkarılacak yönetmelikle düzenlenir.

Bu Kanunun 53 üncü maddesinde belirtilen yönetmelikler ile üçüncü
fıkrada belirtilen yönetmelik Kurumun faaliyete geçeceği tarihe kadar
çıkarılır.

Kurumun her türlü giderleri, gelirleri ile karşılanacak aşamaya
gelinceye kadar, genel bütçeden sağlanacak yardımlardan finanse edilir.

**Geçici Madde 6 –** **(Ek: 12/6/2002-4761/19 md.)** Bu maddenin
yürürlüğe girdiği tarihten itibaren bir yıl içinde;

a\) Kamu kurum ve kuruluşlarında görevli personelden, 53 üncü maddenin
(h) fıkrasında sayılan yüksek öğretim kurumlarını bitirerek mesleğe özel
yarışma sınavı ile girilen ve belirli süreli meslek içi eğitimden sonra
özel bir yeterlik sınavı sonunda atanmış olanlar ile hâkimler, savcılar
ve bu meslekten sayılanlar,

b\) Kurumun görev alanı ile ilgili dallardan olmak kaydıyla en az lisans
üstü eğitimini tamamlamış üniversite öğretim elemanları,

c\) Mühendislik veya mimarlık fakültelerinde lisans eğitimi yapmış
olanlardan en az beş yıl, lisans eğitimini müteakip yine bu dallardan
herhangi birinde lisans üstü eğitim yapmış olanlardan ise en az üç yıl
süre ile kamu kurum ve kuruluşlarında kendi görev alanıyla ilgili
konularda çalışmış olanlar,

Kırk yaşından gün almamış olmaları, (a) ve (c) bentlerinde sayılanların
kamu ihale mevzuatı ile ilgili yargılama, inceleme, denetleme, uygulama
veya danışma konularında çalışmış olmaları koşuluyla kurumlarının
muvafakatı alınmak suretiyle, Kurulca kamu ihale uzmanı olarak
atanabilirler.

31.12.2003 tarihine kadar Kurumun kamu ihale uzman ve uzman yardımcısı
dışındaki kadrolarına, genel bütçeye dahil daireler, katma bütçeli
idareler, kamu iktisadi teşebbüsleri ve bunların bağlı ortaklıkları,
özel kanunlarla kurulmuş ve kendilerine kamu görevi verilmiş tüzel
kişiliğe sahip kuruluşlar ile bağımsız bütçeli kuruluşlarda çalışan
personel kendilerinin isteği ve kurumlarının muvafakati ile
atanabilirler.

**Geçici Madde 7- (Ek: 10/11/2004-5255/15 md.)**

2005 yılında İzmir Kentinde yapılacak Dünya Üniversitelerarası Spor
Oyunları ile ilgili olarak İcra Kurulunca ve bu Kurulun talebi üzerine
diğer kamu kurum ve kuruluşlarınca yapılacak her türlü mal ve hizmet
alımları ile yapım işleri, ceza ve ihalelerden yasaklama hükümleri
hariç, bu Kanun hükümlerinden müstesnadır.

8258-13

*Başlanmış olan ihaleler*

**Geçici Madde 8- (Ek: 20/11/2008-5812/30 md.)**

Bu Kanunun yürürlüğe girdiği tarihe kadar ilan edilmiş veya yazılı
olarak duyurulmuş ihaleler hakkında, bu Kanunun yayımlandığı tarihte
yürürlükte bulunan kanun hükümlerinin uygulanmasına devam edilir.

Bu Kanunun 35 inci maddesinin (b) bendinde sayılanların yürürlüğe
girdiği tarihe kadar yapılmış olan şikayet başvuruları ile bu Kanun ve
ilgili mevzuat hükümlerine aykırılık iddiaları içeren başvurular,
başvurunun yapıldığı tarihte yürürlükte bulunan mevzuat hükümlerine göre
sonuçlandırılır.

*Mevcut görevlendirmeler*

**Geçici Madde 9- (Ek: 20/11/2008-5812/30 md.)**

31/5/2008 tarihinden önce 53 üncü maddenin (i) fıkrasının son
paragrafına göre Kurumda kamu ihale uzmanı olarak görevlendirilenlerden
fiilen görev yapanların görevlendirmeleri Kurumun ihtiyacına göre devam
ettirilebilir.

*Kurul başkan ve üyelerinin görev süreleri*

**Geçici Madde 10- (Ek: 20/11/2008-5812/30 md.)**

Kurulun mevcut başkan ve üyelerinden bu Kanunun yürürlüğe girdiği
tarihten önce başka bir üyenin görev süresini tamamlamak üzere atanmış
olanların görev süreleri atandıkları tarihten itibaren beş yıl olarak
uygulanır.

*Üyeliğin devamı*

**Geçici Madde 11- (Ek: 24/10/2011-KHK-661/58 md.)**

Mevcut Kurul üyeleri, görev sürelerini tamamlayıncaya kadar görevlerine
devam eder.

*Başkanlık Müşavirliğine atanmış sayılma*

**Geçici Madde 12- (Ek: 24/10/2011-KHK-661/58 md.) ^(1)^**

Kurumda; Başkan Yardımcısı, Baş Hukuk Danışmanı ve Daire Başkanı unvanlı
görevlerde bulunanların görevleri bu Kanun Hükmünde Kararnamenin
yürürlüğe girdiği tarihte sona erer. Bunlar ekli (3) sayılı liste ile
ihdas edilen Başkanlık Müşaviri unvanlarına hiçbir işleme gerek
kalmaksızın atanmış sayılırlar. Bu fıkra ile ihdas edilen Başkanlık
Müşaviri unvanları, herhangi bir sebeple boşalması halinde hiçbir işleme
gerek kalmaksızın iptal edilmiş sayılır.

Birinci fıkraya göre Başkanlık Müşaviri unvanlarına atanmış sayılanların
atanmış sayıldıkları tarih itibarıyla eski unvanlarına ilişkin olarak
ilgili mevzuatı uyarınca en son ayda aldıkları her türlü ödemelerin
toplam net tutarının (bu tutar sabit bir değer olarak esas alınır),
atanmış sayıldıkları yeni unvana ilişkin olarak ilgili mevzuatı uyarınca
aldıkları her türlü ödemelerin toplam net tutarından fazla olması
hâlinde aradaki fark tutarı, herhangi bir vergi ve kesintiye tabi
tutulmaksızın fark kapanıncaya kadar ayrıca fark tazminatı olarak
ödenir. Atanmış sayıldıkları unvanlarında isteklerine bağlı olarak
herhangi bir değişiklik olanlarla, kendi istekleriyle başka kurumlara
atananlara fark tazminatı ödenmesine son verilir.

Birinci fıkraya göre Başkanlık Müşaviri olarak atanmış sayılanlar,
Başkan tarafından belirlenen birimlerde, Başkan tarafından belirlenen
görevleri yürütür.

**\_\_\_\_\_\_\_\_\_\_\_\_\_\_\_\_\_\_\_\_**

*(1) Bu maddede belirtilen kadrolarla ilgili olarak 2/11/2011 tarihli ve
28103 (mükerrer) sayılı Resmi Gazete’ye bakınız.*

8258-14

**Geçici Madde 13- (Ek: 30/3/2012-6287/24 md.)**

Yurt içi üretimin ve katma değerin artırılması, teknoloji kazanımının
sağlanması, daha önce yurt içinde üretimi bulunmayan ürünlerin
üretilebilmesi, yeni teknoloji ve ürünlere yönelik araştırma-geliştirme
faaliyetlerinin sürdürülmesi ve bilgi toplumuna geçiş hedefleriyle,
Millî Eğitim Bakanlığına bağlı okulöncesi, ilköğretim ve ortaöğretim
kademelerindeki okulların dersliklerine bilişim teknolojisi donanımı,
yazılımı, ağ altyapısı ve internet erişim imkânının sağlanması, dersler
için çevrim içi ve çevrim dışı ortamlarda e-içerik temin edilmesi ve
e-içerik altyapısının oluşturulması, Millî Eğitim Bakanlığına bağlı
okullarda görev yapan öğretmenlere ve örgün eğitim gören öğrencilere
e-kitap, tablet bilgisayar ve benzeri ihtiyaçların sağlanması
amaçlarıyla Eğitimde Fırsatları Artırma ve Teknolojiyi İyileştirme
Hareketi (FATİH) Projesi kapsamında, Millî Eğitim Bakanlığı ve
Ulaştırma, Denizcilik ve Haberleşme Bakanlığı tarafından 2015 yılı
sonuna kadar yapılacak mal ve hizmet alımları ile yapım işleri, ceza ve
ihalelerden yasaklama hükümleri hariç, bu Kanun hükümlerine tabi
değildir. Bu madde uyarınca yapılacak alımlara ilişkin usul ve esaslar
Maliye Bakanlığı ve Kamu İhale Kurumunun görüşü alınarak Millî Eğitim
Bakanlığı ve Ulaştırma, Denizcilik ve Haberleşme Bakanlığı tarafından
müştereken hazırlanacak yönetmelikle, rekabete açık olacak şekilde
düzenlenir.

*Başlanmış olan ihaleler*

**Geçici Madde 14** – **(Ek: 6/2/2014-6518/54 md.)**

Bu maddenin yürürlüğe girdiği tarihe kadar ilan edilmiş veya yazılı
olarak duyurulmuş ihaleler hakkında, ilanın veya duyurunun yapıldığı
tarihte yürürlükte bulunan hükümlerin uygulanmasına devam olunur.

**Geçici Madde 15** –**(Ek: 6/2/2014-6518/55 md.)**

Bu maddenin yürürlük tarihinden itibaren bir yıl içinde kamu ihale
uzmanlığına, kamu kurum ve kuruluşlarında 53 üncü maddenin (h)
fıkrasında sayılan yükseköğretim kurumlarını bitirerek mesleğe özel
yarışma sınavı ile giren ve meslek içi eğitim sonrasında yapılan
yeterlik sınavı sonucunda başarılı olarak atanmış personelden kamu ihale
mevzuatı ile ilgili inceleme, denetleme, uygulama veya danışma
konularında görevi bulunanlar ile mühendislik veya mimarlık
fakültelerinde lisans eğitimini tamamladıktan sonra en az dört yıl kamu
kurum ve kuruluşlarında kendi görev alanıyla ilgili konularda çalışmış
olanlar arasından, kurumlarının muvafakati alınmak ve meslek personeli
kadro sayısının % 5’ini geçmemek kaydıyla, 53 üncü maddenin (i)
fıkrasının son paragrafındaki diğer esaslar çerçevesinde Başkanlıkça
görevlendirme yapılabilir. Görevlendirme işlemi herhangi bir süreye
bağlı olmaksızın Başkanlıkça her zaman sonlandırılabilir. Bu şekilde
görevlendirilenler bir defaya mahsus olmak üzere, meslek personeli
sınavına giriş için aranan öğrenim şartını taşımak ve sınava alındığı
tarihte kırk yaşını doldurmamış olmak kaydıyla, Kurum tarafından
yapılacak sınavda başarılı olmaları hâlinde kamu ihale uzmanı kadrosuna,
başkaca bir izin ve işleme gerek kalmaksızın atanabilir. Kurumda
görevlendirme, kurum kadrolarına atanmada kazanılmış hak veya herhangi
bir öncelik hakkı teşkil etmez.

8258-15

**Geçici Madde 16** –**(Ek: 10/9/2014-6552/12 md.)**

\(1) Türkiye’nin 2015 yılında üstleneceği Yirmiler Grubu (G-20) Dönem
Başkanlığı kapsamında, 2014 ve 2015 yıllarında yapılacak mal ve hizmet
alımları ile yapım işleri, ceza ve yasaklama hükümleri hariç bu Kanuna
ve 5018 sayılı Kamu Malî Yönetimi ve Kontrol Kanununa tabi değildir. Bu
fıkra kapsamında yapılacak alımlara ve yapım işlerine ilişkin esas ve
usuller ile diğer hususlar, Maliye Bakanlığının görüşü alınarak
Dışişleri Bakanlığı ve Hazine Müsteşarlığı tarafından müştereken
hazırlanır ve Bakanlar Kurulu kararı ile yürürlüğe konulur.

\(2) İşyerlerinin aynı yerde olup olmadığına bakılmaksızın; bir mahallî
idarenin ya da bağlı kuruluşunun kendi birimleri arasında veya bir
mahallî idare ile bağlı kuruluşu arasında veya aynı mahallî idarenin
farklı bağlı kuruluşları arasında olmak kaydıyla, mahallî idarelerde
veya bağlı kuruluşlarında çalışan işçiler, ilgili mahallî idarenin en
üst amirinin onayı alınarak bu maddenin yayımlandığı tarihi izleyen yüz
yirmi gün içinde kadroları veya geçici iş pozisyonlarıyla birlikte aynı
veya benzeri iş ya da işyeri değişikliğine tabi tutulabilir. Bu fıkra
uyarınca aynı veya benzeri iş ya da işyeri değişikliğine tabi tutulan
işçilerin ücret ile diğer mali ve sosyal hakları ile kıdem tazminatları
ve kıdeme bağlı diğer hususlarda, 12/11/2012 tarihli ve 6360 sayılı
Kanunun geçici 1 inci maddesinin durumlarına uygun hükümleri aynı
şekilde uygulanır.

*Yürürlük*

**Madde 69-** Bu Kanunun 53 üncü maddesi ile geçici 1 ve geçici 5 inci
maddeleri yayımı tarihinde, diğer maddeleri 1.1.2003 tarihinde yürürlüğe
girer.

*Yürütme*

**Madde 70-** Bu Kanun hükümlerini Bakanlar Kurulu yürütür.

8258-16

**4/1/2002 TARİHLİ VE 4734 SAYILI KANUNA İŞLENEMEYEN HÜKÜMLER**

1)  *12/6/2002 tarihli ve 4761 sayılı Kanunun hükmüdür:*

**Madde 20 –** Özel kanunlarla kamu tüzel kişiliğini ve idarî ve malî
özerkliği haiz olarak kurulmuş veya 31.12.2006 tarihine kadar kurulacak
kurul, üst kurul, kurum ve kuruluşların Başkan ve üyelerinin aylık
ücretleri ile malî ve sosyal hak ve yardımları, bu kurul, üst kurul,
kurum ve kuruluşların fonksiyonları, ücret adaleti ve 631 sayılı Kanun
Hükmünde Kararnamenin geçici 1 inci maddesi uygulaması dikkate alınarak
Bakanlar Kurulu tarafından belirlenir. Bakanlar Kurulu gerektiğinde
ücret adaletini sağlamak amacıyla kamu görevlilerine ödenmekte olan
temsil ve görev tazminatı tavan gösterge rakamlarını üç katına kadar
artırmaya ve artırılan miktar içerisinde kadro ve görev unvanı
itibarıyla düzenlemeler yapmaya yetkilidir.

Yukarıdaki fıkradaki düzenleme yapılıncaya kadar, Kamu İhale Kurulu
Başkanına, Enerji Piyasası Düzenleme Kurulu Başkanına aylık olarak
ödenen net ücret ve diğer ödemeler toplamı kadar, Kamu İhale Kurulu
üyelerine ise Kurul Başkanına yapılan toplam ödemelerin yüzde
doksanyedisi oranında aylık net ödeme yapılır.

*2) 30/7/2003 tarihli ve 4964 sayılı Kanunun hükmüdür:*

**Geçici Madde 1-** 4734 ve 4735 sayılı kanunlarda bu Kanunla yapılan
değişikliklerden dolayı yeniden düzenlenmesi gereken standart ihale
dokümanı, Tip Sözleşme ve yönetmelikler, bu Kanunun yayımlandığı
tarihten itibaren altmış gün içinde Kurum tarafından hazırlanarak
yürürlüğe konulur. 4734 sayılı Kanundaki parasal limitlerde bu Kanunla
yapılan değişiklikler ve yeni eklenen parasal limitler, 22.1.2002
tarihinde geçerli kabul edilerek 1.1.2003 tarihine göre 4734 sayılı
Kanunun 67 nci maddesindeki esaslar dahilinde Kurum tarafından
güncellenir. Bu düzenlemelerin yürürlüğe konulmasına kadar, idareler,
mevcut usul, esas ve yönetmelik hükümlerini uygulamaya devam ederler.

4734 sayılı Kanunun 3 üncü ve geçici 4 üncü maddelerinde bu Kanunla
yapılan değişikliklerden dolayı hazırlanması ve yürürlüğe konulması
gereken esas ve usuller, bu Kanunun yayımlandığı tarihten itibaren otuz
gün içinde hazırlanır ve yürürlüğe konulur. Bu düzenlemelerin
yayımlanmasına kadar idareler, 4734 sayılı Kanunun bu Kanunla
değiştirilmeden önce yürürlükte bulunan 3 üncü ve geçici 4 üncü
maddeleri gereği hazırlanan ve yürürlüğe konulan esas ve usulleri
uygulamaya devam ederler.

4734 sayılı Kanunun 3 üncü maddesinin (g) bendindeki istisna hükmünden
yararlanan kuruluşların sözleşme altında yüklenici oldukları yapım işi
alımları da on yıl süreyle aynı bentte öngörülen istisna hükümlerine
tâbidir.

8258-17

*3)3/7/2005 tarihli ve 5398 sayılı Kanunun hükmüdür:*

**Geçici Madde 2 –** İstanbul Menkul Kıymetler Borsası, Radyo ve
Televizyon Üst Kurulu, Rekabet Kurumu, Sermaye Piyasası Kurulu,
Bankacılık Düzenleme ve Denetleme Kurumu, Telekomünikasyon Kurumu,
Enerji Piyasası Düzenleme Kurumu, Kamu İhale Kurumu ile Tütün, Tütün
Mamulleri ve Alkollü İçkiler Piyasası Düzenleme Kurumunca elde edilen
her türlü gelirin 30.6.2005 tarihine kadar birikmiş tutarlarından Maliye
Bakanının teklifi ve Başbakanın onayı ile kurum ve kuruluşlar itibarıyla
belirlenecek oranlara göre hesaplanacak kısmı; bütçenin (B) işaretli
cetveline gelir kaydedilmek üzere Maliye Bakanı tarafından belirlenecek
süre içinde Maliye Bakanlığı Merkez Saymanlık Müdürlüğünün Türkiye
Cumhuriyet Merkez Bankası nezdindeki hesabına yatırılır. Ayrıca, anılan
kurum ve kuruluşların 31.12.2005 tarihine kadar kasalarında oluşacak
nakit fazlaları da bunların görüşü alınmak suretiyle bu fıkrada
belirlenen esaslara göre kesilerek ilgili hesaba aktarılır.

Söz konusu kurum ve kuruluşlar 30.6.2005 tarihine kadar birikmiş gelir
tutarları ile kasa ve banka mevcutlarını 15.7.2005 tarihine kadar; her
ayın gelir ve giderleriyle kasa ve banka mevcutlarını gösterir malî
bilgileri ise izleyen ayın yedinci günü sonuna kadar Maliye Bakanlığına
bildirirler. Bu maddede belirtilen tutarların süresi içinde ödenmemesi
halinde, ödenmeyen tutarlar 6183 sayılı Amme Alacaklarının Tahsil Usulü
Hakkında Kanun hükümlerine göre gecikme zammı da uygulanmak suretiyle
takip ve tahsil edilir.

8258-18

**4734 SAYILI KANUNA EK VE DEĞİŞİKLİK GETİREN MEVZUATIN**

**YÜRÜRLÜĞE GİRİŞ TARİHİNİ GÖSTERİR LİSTE**

  ---------------------------------- ------------------------------------------------------------- -------------------------------------------
  **Değiştiren Kanunun/ KHK’nin/**   **4734 sayılı Kanunun değişen veya iptal edilen maddeleri**   **Yürürlüğe Giriş Tarihi**
                                                                                                   
  **Tebliğin**                                                                                     
                                                                                                   
  **Numarası**                                                                                     

  4761                               Madde 10-18                                                   1/1/2003
                                                                                                   
                                     Madde 19-20                                                   22/6/2002

  4964                               Madde 41                                                      1/1/2004
                                                                                                   
                                     Diğer maddeleri                                               15/8/2003

  5020                               -                                                             26/12/2003

  5148                               3                                                             7/5/2004

  5226                               3, 4, 62 ve Geçici Madde 4                                    27/7/2004

  5255                               Geçici Madde 7                                                13/11/2004

  5312                               3 ve Geçici Madde 4                                           11/3/2005 tarihinden itibaren üç ay sonra

  5398                               İşlenemeyen Hüküm                                             21/7/2005

  5436                               6 ve Geçici Madde 4                                           24/12/2005

  5583                               3                                                             28/2/2007

  5615                               10                                                            4/4/2007

  5625                               62                                                            26/4/2007

  5680                               2, Ek Madde 2                                                 7/6/2007

  5726                               3, Geçici Madde 4                                             5/1/2008 tarihinden altı ay sonra

  5737                               3, Geçici Madde 4                                             27/2/2008
  ---------------------------------- ------------------------------------------------------------- -------------------------------------------

8258-19

  ---------------------------------- -------------------------------------------------------------------------------------- -------------------------------------------------------------------------------------------------------------------
  **Değiştiren Kanunun/ KHK’nin/**   **4734 sayılı Kanunun değişen veya iptal edilen maddeleri**                            **Yürürlüğe Giriş Tarihi**
                                                                                                                            
  **Tebliğin**                                                                                                              
                                                                                                                            
  **Numarası**                                                                                                              

  5763                               22, Ek Madde 3                                                                         26/5/2008

  5784                               3                                                                                      26/7/2008

  5812                               3, 4, 22, 36, 53, Ek madde 1, Ek Madde 4 ilâ 6 Geçici Madde 4, Geçici Madde 8, 9, 10   5/12/2008
                                                                                                                            
                                     41, 53, 54, 55                                                                         5/1/2009
                                                                                                                            
                                     10, 11, 13, 20, 21, 26, 37, 38, 40, 42, 43,47, 48, 52, 62, 65, Ek madde 2              5/3/2009

  5917                               3                                                                                      10/7/2009

  6093                               3                                                                                      30/12/2010

  6111                               2, 3, 63, 68                                                                           25/2/2011

  KHK/638                            3                                                                                      12/6/2011 tarihinde yapılan milletvekili seçiminden sonra kurulan ilk Bakanlar Kurulu üyelerinin atandığı tarihte

  KHK/661                            53, Geçici Madde 11, Geçici Madde 12                                                   2/11/2011

  6288                               3, 48                                                                                  4/4/2012

  6287                               Geçici Madde 13                                                                        11/4/2012

  6353                               3, 28, 53                                                                              12/7/2012

  6359                               11                                                                                     10/11/2012

  2013/1 Numaralı Tebliğ             3, 8, 13, 21, 22, 53, 62, 67                                                           1/2/2013

  6461                               3                                                                                      1/5/2013

  6462                               53                                                                                     3/5/2013
  ---------------------------------- -------------------------------------------------------------------------------------- -------------------------------------------------------------------------------------------------------------------

8258-20

  ------------------------------------------------------------------------------------ ------------------------------------------------------------- ------------------------------------------------
  **Değiştiren Kanunun/ KHK’nin/**                                                     **4734 sayılı Kanunun değişen veya iptal edilen maddeleri**   **Yürürlüğe Giriş Tarihi**
                                                                                                                                                     
  **Tebliğin**                                                                                                                                       
                                                                                                                                                     
  **Numarası**                                                                                                                                       

  6475                                                                                 Geçici Madde 4                                                23/5/2013

  6496                                                                                 3                                                             

  Anayasa Mahkemesi 27/9/2012 tarihli ve E:2012/20, K:2012/132                         65                                                            26/7/2013

  6504                                                                                 22                                                            28/11/2013

  Anayasa Mahkemesi’nin 10/7/2013 tarihli ve E.: 2012/104, K.: 2013/87 sayılı Kararı   62                                                            10/12/2013 tarihinden başlayarak altı ay sonra
                                                                                                                                                     
                                                                                                                                                     (10/6/2014)

  6518                                                                                 54, Ek Madde 7, Geçici Madde 14, Geçici Madde 15              19/2/2014
                                                                                                                                                     
                                                                                       53                                                            19/2/2014 tarihinden otuz gün sonra
                                                                                                                                                     
                                                                                       38, 43                                                        19/2/2014 tarihinden doksan gün sonra
                                                                                                                                                     
                                                                                       3, 10, 63, Geçici Madde 4                                     19/2/2014 tarihinden yüz seksen gün sonra

  6552                                                                                 Geçici Madde 16                                               11/9/2014
                                                                                                                                                     
                                                                                       62, Ek Madde 8                                                11/9/2014 tarihinden dört ay sonra (11/1/2015)

  2015/1 Numaralı Tebliğ                                                               3, 8, 13, 21, 22, 53, 62, 67                                  1/2/2015
  ------------------------------------------------------------------------------------ ------------------------------------------------------------- ------------------------------------------------


