**6356 sayılı Kanun ile değişik hali**

[]{#K139 .anchor}**İŞ MAHKEMELERİ KANUNU**

**Kanun Numarası : 5521**

**Kabul Tarihi : 30/1/1950**

**Yayımlandığı R.Gazete : Tarih : 4/2/1950 Sayı : 7424**

**Yayımlandığı Düstur : Tertip : 3 Cilt : 31 Sayfa : 753**

**Madde 1 –** İş Kanununa göre işçi sayılan kimselerle (o kanunun
değiştirilen ikinci maddesinin Ç, D ve E fıkralarında istisna edilen
işlerde çalışanlar hariç) işveren veya işveren vekilleri arasında iş
akdinden veya iş Kanununa dayanan her türlü hak iddialarından doğan
hukuk uyuşmazlıklarının çözülmesi ile görevli olarak lüzum görülen
yerlerde iş mahkemeleri kurulur.

Bu mahkemeler:

A\) **(Mülga: 18/10/2012-6356/81 md.)**

B\) İşçi Sigortaları Kurumu ile sigortalılar veya yerine kaim olan hak
sahipleri arasındaki uyuşmazlıklardan doğan itiraz ve davalara da
bakarlar.

İş mahkemesi kurulmamış olan yerlerdeki bu davalara o yerde
görevlendirilecek mahkeme tarafından, temsilci üyeler alınmaksızın, bu
kanundaki esas ve usullere göre bakılır.

Fiili ve hukuki imkansızlıklar dolayısiyle iş mahkemesinin toplu olarak
görevini yapamadığı hallerde de yukarki fıkra hükmü uygulanır.

**(Ek fıkra: 2/7/2012-6352/39 md.)** Birden fazla iş mahkemesi bulunan
yerlerde, sosyal güvenlik hukukundan kaynaklanan davaların görüleceği iş
mahkemeleri, Hâkimler ve Savcılar Yüksek Kurulu tarafından
belirlenebilir.

**Madde 2 –** İş mahkemeleri bu iş için görevlendirilen yargıcın
başkanlığında (....)(1) teşekkül eder.

**(İkinci fıkra iptal: Anayasa Mah. nin 14/5/1970 tarih ve E. 1967/40,
K. 1970/26 sayılı kararı ile.)**

**(3, 4 ve 5 inci fıkralar iptal: Anayasa Mah. nin 13/4/1971 tarih ve E.
1970/63, K. 1971/38 sayılı kararı ile.)**

**Madde 3 – 4 – (İptal: Anayasa Mah. nin 13/4/1971 tarih ve 1970/63, K.
1971/38 sayılı kararı ile.)**

**Madde 5 –** İş mahkemelerinde açılacak her dava, açıldığı tarihte dava
olunanın Türk Medeni Kanunu gereğince ikametgahı sayılan yer
mahkemesinde bakılabileceği gibi, işçinin işini yaptığı işyeri için
yetkili mahkemede de bakılabilir. Bunlara aykırı sözleşme muteber
sayılmaz.

**Madde 6 – (İptal: Anayasa Mah. nin 13/4/1971 tarih ve E. 1970/63, K.
1971/38 sayılı kararı ile)**

**Madde 7 –** İş mahkemelerinde şifahi yargılama usulü uygulanır. İlk
oturumda mahkeme tarafları sulha teşvik eder. Uzlaşamadıkları ve
taraflar veya vekillerinden birisi gelmediği takdirde yargılamaya devam
olunarak esas hakkında hüküm verilir.

—————————

*(1) Bu fıkranın belirlenen yerde bulunan "bir işveren temsilcisi ile
bir işçi temsilcisinden" şeklindeki kısmı Anayasa Mah.nin 13/4/1971
tarih ve E. 1970/63, K.1971/38 sayılı kararı ile iptal edilmiştir.*

2244

İş Kanununun 79 uncu maddesinde yazılı uzlaşma teşebbüsünün yapılmamış
olması davanın kabulüne ve görülmesine mani teşkil etmez*.*

**Madde 8 – (Değişik: 2/3/2005-5308/1 md.)**

İş mahkemelerince verilen nihaî kararlara karşı istinaf yoluna
başvurulabilir. Şu kadar ki, para ile değerlendirilemeyen dava ve işler
hakkındaki kararlar hariç, miktar veya değeri bin lirayı geçmeyen
davalar hakkındaki nihaî kararlar kesindir.

İstinaf yoluna başvurma süresi, karar yüze karşı verilmişse nihaî
kararın taraflara tefhimi, yokluklarında verilmiş ise tebliği tarihinden
itibaren sekiz gündür.

Bölge adliye mahkemesinin para ile değerlendirilemeyen dava ve işler
hakkındaki kararları ile miktar veya değeri beşbin lirayı geçen davalar
hakkındaki nihaî kararlara karşı tebliğ tarihinden başlayarak sekiz gün
içinde temyiz yoluna başvurulabilir.

Kanun yoluna başvurulan kararlar, bölge adliye mahkemesi ve Yargıtayca
iki ay içinde karara bağlanır.

Yargıtayın kararlarına karşı karar düzeltme yoluna başvurulamaz.

**Madde 9 –** İş mahkemelerinin çalışma zamanları ihtiyaca göre haftanın
münasip günleri ve iş bakımından günün münasip saatleri nazara alınarak
Adalet Bakanlığınca tesbit olunur.

**Madde 10 –** İş Kanununun uygulanması ile görevli olan idari merciler,
kendilerine yapılan müracaatları 15 gün içinde idari yoldan
neticelendiremedikleri ve iş mahkemelerinin görevi içinde gördükleri
takdirde bu hususa dair olan evrak ve belgeleri yetkili iş mahkemesine
tevdi ederler. Mahkeme, re'sen gün tayin ederek tarafları davet ve
müracaat sahibinin davacı olduğunu tesbitten ve zabıtnameye imzasını
aldıktan sonra bu kanundaki esas ve usullere göre davayı görerek
kararını verir. İdari merciin bu yoldaki tevdii mahkemenin göreve
mütaallik kararını takyit etmez.

**Madde 11 – (Birinci fıkra mülga: 21/11/1980-2345/3 md.)**

**(Ek: 12/11/1980 – 2339/1 md.)** Türkçe bilmeyen yabancı uyruklu
kişilerin taraf oldukları iş davalarında mahkemece çağırılacak tercüman
ve mütercim ücreti, mütekabiliyet şartı ile Devlet Hazinesinden
karşılanır.

2245-2263

**Madde 12 – 14 – (İptal: Anayasa Mah. nin 13/4/1971 tarih ve E.
1970/63, K. 1971/38 sayılı kararı ile.)**

**Madde 15 –** Bu Kanunda sarahat bulunmıyan hallerde Hukuk Muhakemeleri
Usulü Kanunu hükümleri uygulanır.

**Madde 16 –** İş kazalariyle meslek hastalıkları ve Analık Sigortaları
hakkındaki 4772 sayılı kanunun 67 nci ve İhtiyarlık Sigortası hakkındaki
5417 sayılı kanunun 38 inci maddelerinin ikinci fıkraları hükümleri
kaldırılmıştır.

**Geçici Madde 1-** **(Ek: 2/3/2005-5308/2 md.)**

Bölge adliye mahkemelerinin, 26.9.2004 tarihli ve 5235 sayılı Adlî Yargı
İlk Derece Mahkemeleri ile Bölge Adliye Mahkemelerinin Kuruluş, Görev ve
Yetkileri Hakkında Kanunun geçici 2 nci maddesi uyarınca Resmî Gazetede
ilân edilecek göreve başlama tarihinden önce verilen kararlar hakkında
yapılan temyiz başvuruları, kesinleşinceye kadar Yargıtay tarafından
sonuçlandırılır. Bu kararlar hakkında İş Mahkemeleri Kanununun bu
Kanunla yapılan değişiklikten önceki temyize ilişkin hükümleri
uygulanır.

**Geçici Madde 2-** **(Ek: 2/7/2012-6352/40 md.)**

Bölge adliye mahkemelerinin, 5235 sayılı Kanunun geçici 2 nci maddesi
uyarınca Resmî Gazete’de ilan edilecek göreve başlama tarihine kadar,
Yargıtayın bozma kararlarına karşı verilen direnme kararının temyizi
halinde dava dosyası, önce kararı veren daireye gönderilir. Direnme
kararları daireler tarafından öncelikle incelenir. Kararı veren daire,
direnmeyi yerinde görürse kararı düzeltir; yerinde görmezse talebi on
gün içinde Yargıtay Hukuk Genel Kuruluna iletir.

**Madde 17 –** Bu Kanun yayımı tarihinden altı ay sonra yürürlüğe girer.

**Madde 18 –** Bu Kanunu Adalet ve Çalışma Bakanları yürütür.

2246-2318

**5521 SAYILI KANUNA EK VE DEĞİŞİKLİK GETİREN**

**MEVZUATIN VEYA ANAYASA MAHKEMESİ TARAFINDAN İPTAL EDİLEN HÜKÜMLERİN
YÜRÜRLÜĞE GİRİŞ TARİHİNİ**

**GÖSTERİR LİSTE**

  --------------------------------------------------------------------------------- --------------------------------------------------------------------------------------------------------------- ----------------------
  **Değiştiren Kanunun/KHK’nin/ İptal Eden Anayasa Mahkemesi Kararının Numarası**   **5521 sayılı Kanunun değişen veya iptal edilen maddeleri**                                                     **Yürürlüğe Giriş **
                                                                                                                                                                                                    
                                                                                                                                                                                                    **Tarihi**

  931                                                                               -                                                                                                               12/8/1967

  2339                                                                              -                                                                                                               14/11/1980

  2345                                                                              Bu Kanuna ilişkin hükümler Harcın konusuna yeni giren yıllık harçlar ile miktarları artırılan yıllık harçlar.   1/12/1980
                                                                                                                                                                                                    
                                                                                                                                                                                                    1/1/1981

  5308 ^(1)^                                                                        8 ve Geçici Madde 1                                                                                             1/4/2005

  6352                                                                              1, Geçici Madde 2                                                                                               5/7/2012

  6356                                                                              1                                                                                                               7/11/2012
  --------------------------------------------------------------------------------- --------------------------------------------------------------------------------------------------------------- ----------------------

–––––––––––––––––

*(1) Bu Kanunun yürürlük tarihi 31/3/2005 tarihli ve 5328 sayılı Kanunun
Geçici 1’inci maddesiyle “1 Haziran 2005” şeklinde değiştirilmiştir.*
