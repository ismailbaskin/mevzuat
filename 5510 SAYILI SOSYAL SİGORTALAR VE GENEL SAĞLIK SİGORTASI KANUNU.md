31/5/2006 tarihli ve 5510 sayılı Kanunun İlk Hali

 

**SOSYAL SİGORTALAR VE GENEL SAĞLIK SİGORTASI KANUNU**

**Kanun Numarası : 5510**

**Kabul Tarihi : 31/5/2006**

**Yayımlandığı R.Gazete : Tarih: 16/6/2006 Sayı : 26200**

**Yayımlandığı Düstur : Tertip : 5 Cilt : 45 Sayfa:**

 

**BİRİNCİ KISIM**

**Amaç, Kapsam ve Tanımlar**

**Amaç**

**MADDE 1-** Bu Kanunun amacı, sosyal sigortalar ile genel sağlık
sigortası bakımından kişileri güvence altına almak; bu sigortalardan
yararlanacak kişileri ve sağlanacak hakları, bu haklardan yararlanma
şartları ile finansman ve karşılanma yöntemlerini belirlemek; sosyal
sigortaların ve genel sağlık sigortasının işleyişi ile ilgili usûl ve
esasları düzenlemektir.

**Kapsam**

**MADDE 2-** Bu Kanun; sosyal sigortalar ile genel sağlık sigortasından
yararlanacak kişileri, işverenleri, sağlık hizmeti sunucularını, bu
Kanunun uygulanması bakımından gerçek kişiler ile her türlü kamu ve özel
hukuk tüzel kişilerini ve tüzel kişiliği olmayan diğer kurum ve
kuruluşları kapsar.

**Tanımlar**

**MADDE 3-** Bu Kanunun uygulanmasında;

1\) Bakanlık: Çalışma ve Sosyal Güvenlik Bakanlığını,

2\) Kurum: Sosyal Güvenlik Kurumu Başkanlığını,

3\) Sosyal sigortalar: Kısa ve uzun vadeli sigorta kollarını,

4\) Kısa vadeli sigorta kolları: İş kazası ve meslek hastalığı, hastalık
ve analık sigortası kollarını,

5\) Uzun vadeli sigorta kolları: Malûllük, yaşlılık ve ölüm sigortası
kollarını,

6\) Sigortalı: Kısa ve/veya uzun vadeli sigorta kolları bakımından adına
prim ödenmesi gereken veya kendi adına prim ödemesi gereken kişiyi,

7\) Hak sahibi: Sigortalının veya sürekli iş göremezlik geliri ile
malûllük veya yaşlılık aylığı almakta olanların ölümü halinde, gelir
veya aylık bağlanmasına veya toptan ödeme yapılmasına hak kazanan eş,
çocuk, ana ve babasını,

8\) Genel sağlık sigortası: Kişilerin öncelikle sağlıklarının
korunmasını, sağlık riskleri ile karşılaşmaları halinde ise oluşan
harcamaların finansmanını sağlayan sigortayı,

9\) Genel sağlık sigortalısı: Bu Kanunun 60 ıncı maddesinde sayılan
kişileri,

10\) Bakmakla yükümlü olduğu kişi: Genel sağlık sigortalısının, sigortalı
veya isteğe bağlı sigortalı sayılmayan, kendi sigortalılığı nedeniyle
gelir veya aylık bağlanmamış olan;

a\) Eşini,

b\) 18 yaşını, lise ve dengi öğrenim veya 5/6/1986 tarihli ve 3308 sayılı
Meslekî Eğitim Kanununda belirtilen aday çıraklık ve çıraklık eğitimi
ile işletmelerde meslekî eğitim görmesi halinde 20 yaşını, yüksek
öğrenim görmesi halinde 25 yaşını doldurmamış ve evli olmayan çocukları
ile yaşına bakılmaksızın bu Kanuna göre malûl olduğu tespit edilen evli
olmayan çocuklarını,

c\) Geçiminin sigortalı tarafından sağlandığı Kurumca belirlenen
kriterlere göre tespit edilen ana ve babasını,

11\) Hizmet akdi: 22/4/1926 tarihli ve 818 sayılı Borçlar Kanununda
tanımlanan hizmet akdini ve iş mevzuatında tanımlanan iş sözleşmesini
veya hizmet akdini,

12\) Ücret: 4 üncü maddenin birinci fıkrasının (a) ve (c) bendi
kapsamında sigortalı sayılanlara saatlik, günlük, haftalık, aylık veya
yıllık olarak para ile ödenen ve süreklilik niteliği taşıyan brüt
tutarı,

13\) Asgarî ücret: 22/5/2003 tarihli ve 4857 sayılı İş Kanunu gereğince
16 yaşından büyük işçiler için belirlenen bir aylık brüt ücreti,

14\) Ay: Ücretleri; kamu idarelerinde her ayın 15'inde ödenen 4 üncü
maddenin birinci fıkrasının (a) ve (c) bentleri kapsamındaki
sigortalılar için, ayın 15'inden ertesi ayın 15'ine kadar geçen, diğer
sigortalılar için ise ayın 1'i ilâ sonu arasında geçen ve otuz gün
olarak değerlendirilen süreyi,

15\) Yıl: Ücretleri; kamu idarelerinde her ayın 15'inde ödenen 4 üncü
maddenin birinci fıkrasının (a) ve (c) bentleri kapsamındaki
sigortalılar için, 15 Ocak tarihinden ertesi yılın 15 Ocak tarihine
kadar geçen, diğer sigortalılar için ise 1 Ocak ilâ 31 Aralık tarihleri
arasında geçen ve 360 gün olarak değerlendirilen süreyi,

16\) Gelir: İş kazası veya meslek hastalığı halinde sigortalıya veya
sigortalının ölümü halinde hak sahiplerine, yapılan sürekli ödemeyi,

17\) Aylık: Malûllük, yaşlılık ve ölüm sigortalarından yapılan sürekli
ödemeyi,

18\) Ödeme dönemi: Bu Kanuna göre bağlanan gelir ve aylıkların, ödeme
tarihinden takip eden ödeme tarihine kadar geçen süreyi,

19\) Tarımsal faaliyet: Kendi mülkünde, ortaklık veya kiralamak suretiyle
başkalarının mülkünde veya kamuya mahsus mahallerde; ekim, dikim, bakım,
üretme, yetiştirme ve ıslah yoluyla yahut doğrudan doğruya tabiattan
istifade etmek suretiyle bitki, orman, hayvan ve su ürünleri elde
edilmesini ve/veya bu ürünlerin yetiştiricileri tarafından;
muhafazasını, taşınmasını veya pazarlanmasını,

20\) Kurum Sağlık Kurulu: Kurumca yetkilendirilen sağlık hizmeti
sunucularının sağlık kurullarınca düzenlenecek raporlardaki teşhis ve bu
teşhise dayanak teşkil eden belgeleri incelemek suretiyle, çalışma gücü
kaybı ve meslekte kazanma gücü kaybı oranlarını belirlemeye yetkili
hekimlerden ve/veya diş hekimlerinden oluşan kurulları,

21\) Kamu idaresi: 10/12/2003 tarihli ve 5018 sayılı Kamu Malî Yönetimi
ve Kontrol Kanununun 3 üncü maddesinin birinci fıkrasının (a) bendinde
belirtilen idare ve kurumlar ile bunların ödenmiş sermayesinin %
50'sinden fazlasına sahip oldukları ortaklıkları veya özel kanunlarına
göre personel çalıştıran diğer kamu kurumlarını,

22\) Sağlık hizmeti: Genel sağlık sigortalısı ve bakmakla yükümlü olduğu
kişilere 63 üncü madde gereği finansmanı sağlanacak tıbbî ürün ve
hizmetleri,

23\) Kişiye yönelik koruyucu sağlık hizmeti: Kişilerin hastalıktan
korunması veya sağlıklı olma halinin sürdürülmesi amacıyla, kişiye
yönelik olarak finansmanı sağlanacak sağlık hizmetlerini,

24\) Aile hekimi: Sağlık Bakanlığı tarafından aile hekimi olarak
yetkilendirilen ve Kurum ile sözleşme yapmış hekimleri,

25\) Sağlık hizmeti sunucusu: Sağlık hizmetini sunan ve/veya üreten;
gerçek kişiler ile kamu ve özel hukuk tüzel kişilerini ve bunların tüzel
kişiliği olmayan şubelerini,

26\) Katılım payı: Sağlık hizmetlerinden yararlanabilmek için, genel
sağlık sigortalısı veya bakmakla yükümlü olduğu kişiler tarafından
ödenecek tutarı,

27\) Sığınmacı ve Vatansız: İçişleri Bakanlığı tarafından sığınmacı veya
vatansız olarak kabul edilen kişileri,

28\) Peşin sermaye değeri: Kurumca, bu Kanunun ilgili maddelerinde
belirtilen giderlerin yaş, kesilme ihtimali ve Kurumca belirlenecek
iskonto oranı dikkate alınarak hesaplanan tutarı,

29\) Güncelleme katsayısı: 4 üncü madde kapsamında sigortalı
sayılanların, her yılın Kasım ayına ait kanunî süresi içinde verilen
belgelerindeki prim tahakkukları üzerinden bulunacak ortalama prime esas
günlük kazancın, bir önceki yılın aynı ayına ait ortalama prime esas
günlük kazanca göre değişim oranı ile her yılın Aralık ayına göre
Türkiye İstatistik Kurumu tarafından açıklanan en son temel yıllı
tüketici fiyatları genel indeksindeki değişim oranının toplamının
yarısına (1) tam sayısının ilave edilmesi sonucunda bulunan değeri,

ifade eder.

**İKİNCİ KISIM**

**Sosyal Sigorta Hükümleri**

**BİRİNCİ BÖLÜM**

**Sigortalılara İlişkin Hükümler**

**Sigortalı sayılanlar **

**MADDE 4-** Bu Kanunun kısa ve uzun vadeli sigorta kolları uygulaması
bakımından;

a\) Hizmet akdi ile bir veya birden fazla işveren tarafından
çalıştırılanlar,

b\) Köy ve mahalle muhtarları, hizmet akdine bağlı olmaksızın kendi adına
ve hesabına bağımsız çalışanlardan ise;

1\) Ticarî kazanç veya serbest meslek kazancı nedeniyle gerçek veya basit
usûlde gelir vergisi mükellefi olanlar,

2\) Gelir vergisinden muaf olup, esnaf ve sanatkâr sicili ile birlikte
kanunla kurulan meslek odalarına usûlüne uygun olarak kayıtlı olanlar,

3\) Anonim şirketlerin kurucu ortakları ve/veya yönetim kurulu üyesi olan
ortakları, sermayesi paylara bölünmüş komandit şirketlerin komandite
ortakları, diğer şirket ve donatma iştiraklerinin ise tüm ortakları,

4\) Tarımsal faaliyette bulunanlar,

c\) Kamu idarelerinde;

1\) (a) bendine tâbi olmayanlardan, kadro ve pozisyonlarda sürekli olarak
çalışıp, ilgili kanunlarında (a) bendi kapsamına girenler gibi sigortalı
olması öngörülmemiş olanlar,

2\) (a) ve (b) bentlerine tâbi olmayanlardan, sözleşmeli olarak çalışıp
ilgili kanunlarında (a) bendi kapsamına girenler gibi sigortalı olması
öngörülmemiş olanlar ile 657 sayılı Devlet Memurları Kanununun 86 ncı
maddesi uyarınca açıktan vekil atananlar,

sigortalı sayılırlar.

Birinci fıkranın (a) bendi gereği sigortalı sayılanlara ilişkin
hükümler;

a\) İşçi sendikalarının yönetim kurullarına seçilenler,

b\) Bir veya birden fazla işveren tarafından çalıştırılan; film, tiyatro,
sahne, gösteri, ses ve saz sanatçıları ile müzik, resim, heykel,
dekoratif ve benzeri diğer uğraşları içine alan bütün güzel sanat
kollarında çalışanlardan, düşünürlerden ve yazarlardan hizmet akdi ile
çalışanlar,

c\) Mütekabiliyet esasına dayalı olarak uluslararası sosyal güvenlik
sözleşmesi yapılmış ülke uyruğunda olanlar hariç olmak üzere, yabancı
uyruklu kişilerden hizmet akdi ile çalışanlar,

d\) 2/7/1941 tarihli ve 4081 sayılı Çiftçi Mallarının Korunması Hakkında
Kanuna göre çalıştırılanlar,

e\) 24/4/1930 tarihli ve 1593 sayılı Umumi Hıfzıssıhha Kanununda
belirtilen umumî kadınlar,

f\) Milli Eğitim Bakanlığı tarafından düzenlenen kurslarda usta öğretici
olarak çalıştırılanlar, kamu idarelerinde ders ücreti karşılığı görev
verilenler ile 657 sayılı Devlet Memurları Kanununun 4 üncü maddesinin
(C) bendi kapsamında çalıştırılanlar,

hakkında da uygulanır.

Birinci fıkranın (c) bendi gereği sigortalı sayılanlara ilişkin
hükümler;

a\) Kuruluş ve personel kanunları veya diğer kanunlar gereğince seçimle
veya atama yoluyla kamu idarelerinde göreve gelenlerden; bu görevleri
sebebiyle kendilerine ilgili kanunlarında Devlet memurları gibi
emeklilik hakkı tanınmış olanlardan hizmet akdi ile çalışmayanlar,

b\) Cumhurbaşkanı, Başbakan, bakanlar, Türkiye Büyük Millet Meclisi
üyeleri, belediye başkanları, il daimi komisyonu üyeleri,

c\) Birinci fıkranın (c) bendi kapsamında iken, bu kapsamdaki kişilerin
kurduğu sendikaların veya sendika konfederasyonlarının yönetim
kurullarına seçilenler,

d\) Harp okulları ile fakülte ve yüksek okullarda, Türk Silâhlı
Kuvvetleri hesabına okuyan veya kendi hesabına okumakta iken askerî
öğrenci olanlar ile astsubay meslek yüksek okulları ve astsubay
naspedilmek üzere temel askerlik eğitimine tâbi tutulan adaylar ile
fakültelerde veya meslek yüksek okullarında kendi hesabına okuduktan
sonra veya askerlik hizmetini müteakip subaylığa veya astsubaylığa
geçirilenlerin, okullarda geçen normal eğitim süreleri,

e\) Polis Akademisi ile fakülte ve yüksek okullarda, Emniyet Genel
Müdürlüğü hesabına okuyan veya kendi hesabına okumakta iken Emniyet
Genel Müdürlüğü hesabına okumaya devam eden öğrenciler ile fakültelerde
veya meslek yüksek okullarında kendi hesabına okuduktan sonra komiser
yardımcılığına veya polisliğe geçirilenlerin, okullarda geçen normal
eğitim süreleri,

hakkında da uygulanır.

Bu maddenin uygulanmasına ilişkin usûl ve esaslar Kurum tarafından
çıkarılacak yönetmelikle düzenlenir.

**Bazı sigorta kollarının uygulanacağı sigortalılar**

**MADDE 5-** Kısa ve uzun vadeli sigorta kolları bakımından aşağıda
sayılan kişiler hakkında uygulanacak sigorta kolları şunlardır:

a\) Hizmet akdi ile çalışmamakla birlikte, ceza infaz kurumları ile
tutukevleri bünyesinde oluşturulan tesis, atölye ve benzeri ünitelerde
çalıştırılan hükümlü ve tutuklular hakkında, iş kazası ve meslek
hastalığı ile analık sigortası uygulanır ve bunlar, 4 üncü maddenin
birinci fıkrasının (a) bendi kapsamında sigortalı sayılırlar.

b\) Hizmet akdi ile çalışmamakla birlikte 5/6/1986 tarihli ve 3308 sayılı
Meslekî Eğitim Kanununda belirtilen aday çırak, çırak ve işletmelerde
meslekî eğitim gören öğrenciler hakkında iş kazası, meslek hastalığı ve
hastalık sigortası; meslek liselerinde okumakta iken veya yüksek
öğrenimleri sırasında zorunlu staja tâbi tutulan öğrenciler hakkında ise
iş kazası ve meslek hastalığı sigortası uygulanır ve bu bentte
sayılanlar, 4 üncü maddenin birinci fıkrasının (a) bendi kapsamında
sigortalı sayılırlar.

c\) Harp malûlleri ile 12/4/1991 tarihli ve 3713 sayılı Terörle Mücadele
Kanunu, 3/11/1980 tarihli ve 2330 sayılı Nakdi Tazminat ve Aylık
Bağlanması Hakkında Kanuna göre aylıkları hesaplanarak ödenen veya
asayiş ve güvenliğin sağlanması ile ilgili kanunlara göre vazife
malûllüğü aylığı bağlanmış olanlardan, bu Kanuna tâbi sigortalı olarak
çalışanlar hakkında aylıkları kesilmeksizin kısa vadeli sigorta kolları
uygulanır. Ancak bunlar hakkında, uzun vadeli sigorta kollarına tâbi
olmayı istemeleri halinde, bu isteklerini Kuruma bildirdikleri tarihi
takip eden ay başından itibaren, uzun vadeli sigorta kolları uygulanır.

d\) Sosyal güvenlik destek primine tâbi olanlar hakkında, sadece iş
kazası ve meslek hastalığı sigortası hükümleri uygulanır.

e\) Türkiye İş Kurumu tarafından düzenlenen meslek edindirme, geliştirme
ve değiştirme eğitimine katılan kursiyerler, 4 üncü maddenin birinci
fıkrasının (a) bendi kapsamında sigortalı sayılırlar ve bunlar hakkında
iş kazası ve meslek hastalığı sigortası hükümleri uygulanır.

f\) 25/8/1999 tarihli ve 4447 sayılı İşsizlik Sigortası Kanunu gereğince
işsizlik ödeneğinden yararlandırılan kişilere, işsizlik ödeneğinin hak
edildiği süre içinde, 4 üncü maddenin birinci fıkrasının (a) bendi
kapsamında sigortalı sayılarak uzun vadeli sigorta kolları uygulanır.

**Sigortalı sayılmayanlar **

**MADDE 6-** Bu Kanunun kısa ve uzun vadeli sigorta kolları hükümlerinin
uygulanmasında;

a\) İşverenin işyerinde ücretsiz çalışan eşi,

b\) Aynı konutta birlikte yaşayan ve üçüncü derece dahil bu dereceye
kadar hısımlar arasında ve aralarına dışardan başka kimse katılmaksızın,
yaşadıkları konut içinde yapılan işlerde çalışanlar,

c\) Ev hizmetlerinde süreksiz olarak çalışanlar ile ev hizmetlerinde
hizmet akdi ile sürekli çalışmasına rağmen, haftalık çalışma sürelerinin
4857 sayılı İş Kanununda belirtilen sürelerden az olması nedeniyle,
aylık kazançları prime esas günlük kazanç alt sınırının otuz katından az
olanlar,

d\) Askerlik hizmetlerini er ve erbaş olarak yapmakta olanlar ile yedek
subay okulu öğrencileri,

e\) Yabancı bir ülkede kurulu herhangi bir kuruluş tarafından ve o
kuruluş adına ve hesabına Türkiye'ye bir iş için gönderilen ve yabancı
ülkede sosyal sigortaya tâbi olduğunu belgeleyen kişiler ile Türkiye'de
kendi adına ve hesabına bağımsız çalışanlardan, yurt dışında ikamet eden
ve o ülke sosyal güvenlik mevzuatına tâbi olanlar,

f\) Resmî meslek ve sanat okulları ile yetkili resmî makamların izniyle
kurulan meslek veya sanat okullarında ve yüksek okullarda fiilen normal
eğitim süreleri içinde yapılan, tatbikî mahiyetteki yapım ve üretim
işlerinde çalışan öğrenciler,

g\) Sağlık hizmet sunucuları tarafından işe alıştırılmakta olan veya
rehabilite edilen, hasta veya malûller,

h\) 4 üncü maddenin birinci fıkrasının (b) ve (c) bentleri gereği
sigortalı sayılması gereken işlerde çalışmakla birlikte, 18 yaşını
doldurmamış olanlar,

ı) Kamu idareleri hariç olmak üzere, tarım işlerinde veya orman
işlerinde hizmet akdiyle süreksiz işlerde çalışanlar ile tarımda kendi
adına ve hesabına bağımsız çalışanlardan; tarımsal faaliyette bulunan ve
yıllık tarımsal faaliyet gelirlerinden, bu faaliyete ilişkin masraflar
düşüldükten sonra kalan tutarın aylık ortalamasının, bu Kanunda
tanımlanan prime esas günlük kazanç alt sınırının otuz katından az
olduğunu belgeleyenler,

j\) Niteliği itibarıyla bir kişinin bir gün içinde yapabileceği işlerde,
yevmiyeli olarak çalışanlar,

k\) Kendi adına ve hesabına bağımsız çalışanlardan gelir vergisinden muaf
olup, esnaf ve sanatkâr siciliyle birlikte kanunla kurulu meslek
odalarına usûlüne uygun olarak kayıtlı olanlardan, aylık faaliyet
gelirlerinden bu faaliyetine ilişkin masraflar düşüldükten sonra kalan
tutarı, prime esas günlük kazanç alt sınırının otuz katından az olduğunu
belgeleyenler,

l\) Kamu idarelerinin dış temsilciliklerinde istihdam edilen ve
temsilciliğin bulunduğu ülkede sürekli ikamet izni veya bu devletin
vatandaşlığını da haiz bulunan Türk uyruklu sözleşmeli personelden,
bulunduğu ülkenin sosyal güvenlik kurumunda sigortalı olduğunu
belgeleyenler ile kamu idarelerinin dış temsilciliklerinde istihdam
edilen sözleşmeli personelin uluslararası sosyal güvenlik sözleşmeleri
çerçevesinde ve temsilciliğin bulunduğu ülkenin kamu düzeninin zorunlu
kıldığı hallerde, işverenleri tarafından bulunulan ülkede sosyal sigorta
kapsamında sigortalı yapılanlar,

4 üncü ve 5 inci maddelere göre sigortalı sayılmaz.

\(h) bendinin uygulanmasıyla ilgili olarak, bir meslek veya sanat okulunu
bitirenlerden, 22/11/2001 tarihli ve 4721 sayılı Türk Medenî Kanunu
hükümlerine göre mahkemece ergin kılınmak suretiyle, öğrenimleriyle
ilgili görevlerde çalışanlar hakkında 18 yaşın bitirilmiş olması şartı
aranmaz.

Birinci fıkranın (ı) bendinin uygulanmasında, Türkiye Ziraat Odaları
Birliğinin görüşü alınır.

Bu maddenin uygulamasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Sigortalılığın başlangıcı**

**MADDE 7-** Sigorta hak ve yükümlülükleri 4 üncü maddenin birinci
fıkrasının;

a\) (a) bendi kapsamında sigortalı sayılanlar için çalışmaya, meslekî
eğitime veya zorunlu staja başladıkları tarihten,

b\) (b) bendi kapsamında sigortalı sayılanlardan, gelir vergisi mükellefi
olanların gelir vergisi mükellefiyetinin başladığı tarihten; şirket
ortaklarının şirket ortaklıklarının tescil edildiği tarihten; gelir
vergisinden muaf olanların ise esnaf ve sanatkâr sicili ile birlikte
kanunla kurulu meslek kuruluşlarına usûlüne uygun kayıtlı oldukları
tarihten; tarımda kendi adına ve hesabına bağımsız çalışanlar için
tarımsal faaliyetlerinin kanunla kurulu ilgili meslek kuruluşlarınca
tescil edildiği tarihten; köy ve mahalle muhtarları için seçildikleri
tarihten,

c\) (c) bendi kapsamında sigortalı sayılanlar için, göreve başladıkları
veya okullarında eğitime başladıkları tarihten,

itibaren başlar.

Birinci fıkranın (b) bendinin uygulanmasında, gelir vergisinden muaf
olanlar ile tarımda kendi adına ve hesabına bağımsız çalışanların kayıt
ve tescil işlemleri ile ilgili olarak kanunla kurulmuş ilgili meslek
kuruluşlarının görüşleri alınır.

**Sigortalı bildirimi ve tescili**

**MADDE 8-** İşverenler, 4 üncü maddenin birinci fıkrasının (a) bendi
kapsamında sigortalı sayılan kişileri, 7 nci maddenin birinci fıkrasının
(a) bendinde belirtilen sigortalılık başlangıcından önce, sigortalı işe
giriş bildirgesi ile Kuruma bildirmekle yükümlüdür. Ancak işveren
tarafından sigortalı işe giriş bildirgesi;

a\) İnşaat işyerlerinde işe başlatılacak sigortalılar için, en geç
çalışmaya başlatıldığı gün Kuruma verilmesi halinde,

b)Yabancı ülkelere sefer yapan ulaştırma araçlarına sefer esnasında
alınarak çalıştırılanlar ile Kuruma ilk defa işyeri bildirgesi verilecek
işyerlerinde; ilk defa sigortalı çalıştırmaya başlanılan tarihten
itibaren bir ay içinde çalışmaya başlayan sigortalılar için, çalışmaya
başladıkları tarihten itibaren en geç söz konusu bir aylık sürenin
dolduğu tarihe kadar, Kuruma verilmesi halinde,

c\) Kamu idarelerince yurt dışı görevde çalışmak üzere işe alınanların,
işten ayrılmış olsalar dahi, çalışmaya başladıkları tarihten itibaren üç
ay içinde, Kuruma verilmesi halinde,

sigortalılık başlangıcından önce bildirilmiş sayılır.

Sigortalılar, çalışmaya başladıkları tarihten itibaren en geç bir ay
içinde, sigortalı olarak çalışmaya başladıklarını Kuruma bildirirler.
Ancak, sigortalının kendini bildirmemesi, sigortalı aleyhine delil
teşkil etmez.

4 üncü maddenin birinci fıkrasının (b) bendi kapsamında sigortalı
sayılan kişiler için; 7 nci maddenin birinci fıkrasının (b) bendinde
belirtilen sigortalılık başlangıcından itibaren kendi mevzuatlarına göre
kayıt veya tescili yapan ilgili kurum, kuruluş ve birlikler veya vergi
daireleri sigortalı işe giriş bildirgesi düzenleyerek, en geç onbeş gün
içinde Kuruma vermekle yükümlüdür. Kurum bu bildirimden itibaren bir ay
içinde tescili yapılan kişilere, sigortalılık hak ve yükümlülüklerinin
başladığını bildirir.

4 üncü maddenin birinci fıkrasının (b) bendinin (4) numaralı alt bendi
gereği sigortalı sayılanlar ise, sigortalı işe giriş bildirgesini, 7 nci
maddenin birinci fıkrasının (b) bendinde belirtilen sigortalılık
başlangıcından itibaren, doksan gün içinde Kuruma vermekle
yükümlüdürler.

4 üncü maddenin birinci fıkrasının (c) bendi kapsamında sigortalı
sayılan kişileri çalıştıracak işverenler, çalıştırmaya başlattıkları
kişileri, 7 nci maddenin birinci fıkrasının (c) bendinde belirtilen
sigortalılık başlangıcından itibaren, onbeş gün içinde sigortalı işe
giriş bildirgesi ile Kuruma bildirmekle yükümlüdürler.

5 inci maddenin (f) bendi kapsamında sigortalı sayılan kişiler için
Türkiye İş Kurumu, işsizlik ödeneğinin fiilen ödenmeye başlandığı
tarihten itibaren bir ay içinde, sigortalı işe giriş bildirgesini Kuruma
bildirmekle yükümlüdür.

Kamu idareleri ile bankalar, Kurumca sağlanacak elektronik altyapıdan
yararlanmak suretiyle, Kurumca belirlenecek işlemlerde, işlem yaptığı
kişilerin sigortalılık bakımından tescilli olup olmadığını kontrol etmek
ve sigortasız olduğunu tespit ettiği kişileri, Kuruma bildirmekle
yükümlüdürler.

Bu maddenin ikinci ve beşinci fıkraları hariç olmak üzere, diğer
fıkralarında belirtilen yükümlülükleri yerine getirmeyen ilgililer
hakkında, 102 nci madde hükümlerine göre idarî para cezası uygulanır.

Sigortalı işe giriş bildirgesinin şekli ve içeriği, bildirgenin verilme
yöntemleri ve bu maddenin uygulanmasına ilişkin diğer usûl ve esaslar,
Kurum tarafından çıkarılacak yönetmelikle düzenlenir.

**Sigortalılığın sona ermesi **

**MADDE 9-** Kısa ve uzun vadeli sigorta kolları bakımından
sigortalılık;

a\) 4 üncü maddenin birinci fıkrasının (a) bendi kapsamındaki
sigortalıların, hizmet akdinin sona erdiği tarihten,

b\) 4 üncü maddenin birinci fıkrasının (b) bendi kapsamındaki
sigortalıların;

1\) Gelir vergisi mükellefi olanlar için, mükellefiyetlerini gerektiren
faaliyetlerine son verdikleri tarihten,

2\) Gelir vergisinden muaf olanlar için, esnaf ve sanatkâr sicili ile
birlikte kanunla kurulu meslek odalarındaki üye kayıtlarının silinmesi
gereken veya 6 ncı maddenin birinci fıkrasının (k) bendi kapsamına
girdiği tarihten,

3\) Şirket ve donatma iştiraki ortağı olanlar için, tâbi oldukları
mevzuata göre şirketle ve donatma iştiraki ile ilgilerinin kesildiği
tarihten,

4\) Şirket ortağı olanlar için, şirketin iflâsına veya tasfiyesine karar
verildiği veya münfesih sayıldığı tarihten,

5\) Tarımda kendi adına ve hesabına bağımsız çalışanlar için, tarımsal
faaliyetlerinin sona erdiği veya 6 ncı maddenin birinci fıkrasının (ı)
bendi kapsamına girdiği tarihten,

6\) Köy ve mahalle muhtarlarının, muhtarlık görevlerinin sona erdiği
tarihten,

7\) Herhangi bir yabancı ülkede ikamet eden ve o ülke mevzuatı kapsamında
sigortalı olarak çalışmaya başladığı veya ikamet esasına bağlı olarak, o
ülke sosyal güvenlik sistemine dahil olduğu tarihten,

8\) İflâsına karar verilmiş olan veya tasfiye halindeki özel işletmeler
ile şirketlerin ortaklarından hizmet akdi ile çalışanların, çalışmaya
başladığı tarihten,

9\) Köy ve mahalle muhtarlarından; kendi adına ve hesabına bağımsız
çalışmasından dolayı gelir vergisi mükellefiyeti bulunanlar hariç, aynı
zamanda hizmet akdi ile çalışanların çalışmaya başladığı tarihten,

10\) Gelir vergisinden muaf olan, ancak esnaf ve sanatkârlar sicili ile
birlikte kanunla kurulu meslek kuruluşlarındaki kayıtlara istinaden bu
Kanunun 4 üncü maddesinin birinci fıkrasının (b) bendi kapsamında
sigortalı sayılanlardan, bu sigortalılıklarının devamı sırasında, hizmet
akdi ile çalışanların çalışmaya başladığı tarihten,

c\) 4 üncü maddenin birinci fıkrasının (c) bendi kapsamında sigortalı
sayılanların;

1\) Ölüm halinde veya aylık bağlanmasını gerektiren hallerde, bu tarihi
takip eden ayın ilk gününden,

2\) Diğer hallerde ise görevden ayrıldıkları tarihten,

d\) 5 inci madde gereği bazı sigorta kollarına tâbi tutulanların,
sigortalı sayılmalarını gerektiren halin sona erdiği tarihten,

e\) 6 ncı maddenin birinci fıkrasının (l) bendi kapsamında olanlardan,
çalışmakta iken bulunduğu ülkenin sosyal güvenlik kurumu ile
irtibatlandırılanlar ile uluslararası sosyal güvenlik sözleşmeleri
çerçevesinde, seçimini bu yönde kullananlar için sigortalandıkları
tarihten,

itibaren sona erer.

Ancak, hastalık ve analık hükümlerinin uygulanmasında sigortalılık;

a\) İlgili kanunlar gereği sigortalının ücretsiz izinli olması, greve
iştirak etmesi veya işverenin lokavt yapması hallerinde, bu hallerin
sona ermesini,

b\) Diğer hallerde ise birinci fıkrada belirtilen tarihleri,

takip eden onuncu günden başlanarak yitirilmiş sayılır.

Birinci fıkranın (a), (c) ve (d) bentlerine göre sigortalılığı sona
erenlerin durumları işverenleri tarafından, (b) bendinde belirtilen
şekillerde sona erenlerin durumları ise kendileri ve sözü edilen bentte
belirtilen faaliyetin sona erme halinin bildirildiği kuruluşlar veya
vergi daireleri tarafından, en geç on gün içinde Kuruma bildirilir. Bu
kişilerin meslek kuruluşlarına ya da vergi dairelerine olan
yükümlülüklerini yerine getirmemiş olmaları, sigortalılığın sona
ermesine ilişkin belge ya da bilginin verilmesine engel teşkil etmez.

Birinci fıkranın (e) bendine göre sigortalılığı sona erenler ile 8 inci
maddenin birinci fıkrasının (c) bendine göre bildirimi yapılan
sigortalıların, sigortalılığının sona ermesine ilişkin bildirimleri, üç
ay içinde Kuruma yapılır.

Bu maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Sigortalıların işleri nedeniyle geçici olarak yurt dışında bulunmaları
**

**MADDE 10-** 4 üncü maddenin birinci fıkrasının (a) bendinde sayılan
sigortalıların işverenleri tarafından geçici görevle yurt dışına
gönderilmeleri, (c) bendinde sayılan sigortalıların mevzuatlarında
belirtilen usûle uygun olarak yurt dışına gönderilmeleri veya (b)
bendinde sayılanların sigortalılığa esas çalışması nedeniyle yurt
dışında bulunmaları halinde, bu görevleri yaptıkları sürece,
sigortalıların ve işverenlerin sosyal sigortaya ilişkin hak ve
yükümlülükleri devam eder.

Sosyal güvenlik sözleşmesi imzalanmayan ülkelerde iş üstlenen
işverenlerce çalıştırılmak üzere bu ülkelere götürülen Türk işçileri de
bu Kanunun uygulanmasında geçici görevle yurt dışına gönderilmiş
sayılır.

**İKİNCİ BÖLÜM**

**İşyerleri ve İşverenlere İlişkin Hükümler**

**İşyeri, işyerinin bildirilmesi, devri, intikali ve nakli**

**MADDE 11-** İşyeri, sigortalı sayılanların maddî olan ve olmayan
unsurlar ile birlikte işlerini yaptıkları yerlerdir.

İşyerinde üretilen mal veya verilen hizmet ile nitelik yönünden
bağlılığı bulunan ve aynı yönetim altında örgütlenen işyerine bağlı
yerler, dinlenme, çocuk emzirme, yemek, uyku, yıkanma, muayene ve bakım,
beden veya meslek eğitimi yerleri, avlu ve büro gibi diğer eklentiler
ile araçlar da işyerinden sayılır.

İşveren, örneği Kurumca hazırlanacak işyeri bildirgesini en geç
sigortalı çalıştırmaya başladığı tarihte, Kuruma vermekle yükümlüdür.
Şirket kuruluşu aşamasında, çalıştıracağı sigortalı sayısını ve bunların
işe başlama tarihini, ticaret sicili memurluklarına bildiren
işverenlerin, bu bildirimleri Kuruma yapılmış sayılır. Ticaret sicili
memurlukları, kendilerine yapılan bu bildirimi en geç on gün içinde
Kuruma bildirmek zorundadır.

29/6/1956 tarihli ve 6762 sayılı Türk Ticaret Kanunu hükümlerine tâbi
şirketlerin nevilerinin değişmesi, birleşmesi veya diğer bir şirkete
katılması durumunda, bu hususların ticaret siciline tesciline ilişkin
ilân tarihini; adi şirketlerde şirkete yeni ortak alınması durumunda ise
en geç yeni ortağın alındığı tarihi takip eden on gün içinde, işyeri
bildirgesi ile Kuruma bildirilmek zorundadır.

İşyerinin faaliyette bulunduğu adresten başka bir ildeki adrese
nakledilmesi, sigortalı çalıştırılan bir işin veya işyerinin başka bir
işverene devredilmesi veya intikal etmesi halinde, işyerinin
nakledildiği, yeni işverenin işi veya işyerini devraldığı tarihi takip
eden on gün içinde, işyerinin miras yoluyla intikali halinde ise
mirasçıları, ölüm tarihinden itibaren en geç üç ay içinde, işyeri
bildirgesini Kuruma vermekle yükümlüdür. İşyerinin aynı il sınırları
içinde Kurumun diğer bir ünitesinin görev alanına giren başka bir adrese
nakledilmesi halinde, adres değişikliğinin yazı ile bildirilmesi
yeterlidir. Bu işlerde çalışan sigortalıların, sigorta hak ve
yükümlülükleri devam eder.

Valilikler, belediyeler ve ruhsat vermeye yetkili diğer kamu ve özel
hukuk tüzel kişileri, yapı ruhsatı ve diğer tüm ruhsat veya ruhsat
niteliği taşıyan işlemlerine ilişkin bilgi ve belgeler ile varsa
bunların verilmesine esas olan istihdama ilişkin bilgileri, verildiği
tarihten itibaren bir ay içinde Kuruma bildirmekle yükümlüdürler.

Bu maddede belirtilen yükümlülükleri yerine getirmeyenler hakkında, 102
nci maddenin birinci fıkrasının (b) bendi uyarınca idarî para cezası
uygulanır. İdarî para cezası uygulanması, bu yükümlülüklerin yerine
getirilmesine engel teşkil etmez.

Alt işveren, asıl işverenin işyerinde çalıştırdığı sigortalıları,
işverenle aralarında yaptıkları sözleşmenin ibrazı kaydıyla, Kurumdan
alacağı özel bir numara ile asıl işverenin kayıtlı olduğu dosyadan
bildirir.

İşyeri bildirgesinin verilmemesi veya geç verilmesi, bu Kanunda
belirtilen hak ve yükümlülükleri ortadan kaldırmaz. İşyeri bildirgesinin
şekli ve içeriği ile bu maddenin uygulanmasına ilişkin usûl ve esaslar
Kurum tarafından çıkarılacak yönetmelikle düzenlenir.

**İşveren, işveren vekili, geçici iş ilişkisi kurulan işveren ve alt
işveren**

**MADDE 12-** 4 üncü maddenin birinci fıkrasının (a) ve (c) bentlerine
göre sigortalı sayılan kişileri çalıştıran gerçek veya tüzel kişiler ile
tüzel kişiliği olmayan kurum ve kuruluşlar işverendir.

İşveren adına ve hesabına, işin veya görülen hizmetin bütününün yönetim
görevini yapan kimse, işveren vekilidir. Bu Kanunda geçen işveren
deyimi, işveren vekilini de kapsar. İşveren vekili ve 4857 sayılı İş
Kanununda tanımlanan geçici iş ilişkisi kurulan işveren, bu Kanunda
belirtilen yükümlülüklerinden dolayı işveren ile birlikte müştereken ve
müteselsilen sorumludur.

4 üncü maddenin ikinci fıkrasının (a) bendine tâbi olanlar hakkında,
işverenlerin bu Kanunda belirtilen yükümlülükleri, bunları çalıştıran
işçi sendikaları veya işveren tarafından; 4 üncü maddenin üçüncü
fıkrasına tâbi olanlar hakkında, işverenlerin bu Kanunda belirtilen
yükümlülükleri, bunları çalıştıran kamu idareleri veya eğitim gördükleri
okullar tarafından yerine getirilir.

2/7/1941 tarihli ve 4081 sayılı Çiftçi Mallarının Korunması Hakkında
Kanuna göre çalıştırılanlar hakkında, işverenlerin bu Kanunda belirtilen
yükümlülükleri, bunları çalıştırmaya yetkili makam tarafından yerine
getirilir.

Ceza infaz kurumları ile tutukevleri bünyesinde oluşturulan tesis,
atölye ve benzeri ünitelerde çalıştırılan hükümlü ve tutukluların
işvereni, Ceza İnfaz Kurumları ile Tutukevleri İş Yurtları Kurumu,
işveren vekilleri ise Ceza İnfaz Kurumları ile Tutukevleri İş Yurtları
Kurumunun sorumlu müdür ve amirleridir.

Bir işverenden, işyerinde yürüttüğü mal veya hizmet üretimine ilişkin
bir işte veya bir işin bölüm veya eklentilerinde, iş alan ve bu iş için
görevlendirdiği sigortalıları çalıştıran üçüncü kişiye alt işveren
denir. Sigortalılar, üçüncü bir kişinin aracılığı ile işe girmiş ve
bunlarla sözleşme yapmış olsalar dahi, asıl işveren, bu Kanunun işverene
yüklediği yükümlülüklerden dolayı alt işveren ile birlikte sorumludur.

**ÜÇÜNCÜ BÖLÜM**

**Kısa Vadeli Sigorta Hükümleri**

**İş kazasının tanımı, bildirilmesi ve soruşturulması**

**MADDE 13-** İş kazası;

a\) Sigortalının işyerinde bulunduğu sırada,

b\) İşveren tarafından yürütülmekte olan iş nedeniyle veya görevi
nedeniyle, sigortalı kendi adına ve hesabına bağımsız çalışıyorsa
yürütmekte olduğu iş veya çalışma konusu nedeniyle işyeri dışında,

c\) Bir işverene bağlı olarak çalışan sigortalının, görevli olarak işyeri
dışında başka bir yere gönderilmesi nedeniyle asıl işini yapmaksızın
geçen zamanlarda,

d\) Emziren kadın sigortalının, çocuğuna süt vermek için ayrılan
zamanlarda,

e\) Sigortalıların, işverence sağlanan bir taşıtla işin yapıldığı yere
gidiş gelişi sırasında,

meydana gelen ve sigortalıyı hemen veya sonradan bedenen ya da ruhen
özüre uğratan olaydır.

İş kazasının 4 üncü maddenin birinci fıkrasının;

a\) (a) bendi ile 5 inci madde kapsamında bulunan sigortalılar bakımından
bunları çalıştıran işveren tarafından, o yer yetkili kolluk kuvvetlerine
derhal ve Kuruma da en geç kazadan sonraki üç işgünü içinde,

b\) (b) bendi kapsamında bulunan sigortalı bakımından kendisi tarafından,
bir ayı geçmemek şartıyla rahatsızlığının bildirim yapmaya engel
olmadığı günden sonra üç işgünü içinde,

c\) (c) bendi kapsamında bulunan sigortalılar bakımından, bunları
çalıştıran işveren tarafından, o yer yetkili kolluk kuvvetlerine veya
kendi mevzuatlarına göre yetkili mercilere derhal ve Kuruma da en geç
kazadan sonraki üç işgünü içinde,

iş kazası ve meslek hastalığı bildirgesinin doğrudan ya da taahhütlü
posta ile Kuruma bildirilmesi zorunludur. Bu fıkranın (a) ve (c)
bentlerinde belirtilen süre, iş kazasının işverenin kontrolü dışındaki
yerlerde meydana gelmesi halinde, iş kazasının öğrenildiği tarihten
itibaren başlar.

Kuruma bildirilen olayın iş kazası sayılıp sayılmayacağı hakkında bir
karara varılabilmesi için gerektiğinde, Kurumun denetim ve kontrol ile
yetkilendirilen memurları tarafından veya Bakanlık iş müfettişleri
vasıtasıyla soruşturma yapılabilir. Bu soruşturma sonunda yazılı olarak
bildirilen hususların gerçeğe uymadığı ve olayın iş kazası olmadığı
anlaşılırsa, Kurumca bu olay için yersiz olarak yapılmış bulunan
ödemeler, ödemenin yapıldığı tarihten itibaren gerçeğe aykırı bildirimde
bulunanlardan, 96 ncı madde hükmüne göre tahsil edilir.

İş kazası ve meslek hastalığı bildirgesinin şekli ve içeriği, verilme
usûlü ile bu maddenin uygulanmasına ilişkin usûl ve esaslar, Kurum
tarafından çıkarılacak yönetmelikle düzenlenir.

**Meslek hastalığının tanımı, bildirilmesi ve soruşturulması**

**MADDE 14-** Meslek hastalığı, sigortalının çalıştığı veya yaptığı işin
niteliğinden dolayı tekrarlanan bir sebeple veya işin yürütüm şartları
yüzünden uğradığı geçici veya sürekli hastalık, bedensel veya ruhsal
özürlülük halleridir.

Sigortalının çalıştığı işten dolayı meslek hastalığına tutulduğunun;

a\) Kurumca yetkilendirilen sağlık hizmet sunucuları tarafından usûlüne
uygun olarak düzenlenen sağlık kurulu raporu ve dayanağı tıbbî
belgelerin incelenmesi,

b\) Kurumca gerekli görüldüğü hallerde, işyerindeki çalışma şartlarını ve
buna bağlı tıbbî sonuçlarını ortaya koyan denetim raporları ve gerekli
diğer belgelerin incelenmesi,

sonucu Kurum Sağlık Kurulu tarafından tespit edilmesi zorunludur.

Meslek hastalığı, işten ayrıldıktan sonra meydana çıkmış ve sigortalı
olarak çalıştığı işten kaynaklanmış ise, sigortalının bu Kanunla
sağlanan haklardan yararlanabilmesi için, eski işinden fiilen
ayrılmasıyla hastalığın meydana çıkması arasında bu hastalık için Kurum
tarafından çıkarılacak yönetmelikte belirtilen süreden daha uzun bir
zamanın geçmemiş olması şarttır. Bu durumdaki kişiler, gerekli
belgelerle Kuruma müracaat edebilirler. Herhangi bir meslek hastalığının
klinik ve laboratuvar bulgularıyla belirlendiği ve meslek hastalığına
yol açan etkenin işyerindeki inceleme sonunda tespit edildiği hallerde,
meslek hastalıkları listesindeki yükümlülük süresi aşılmış olsa bile,
söz konusu hastalık Kurumun veya ilgilinin başvurusu üzerine Sosyal
Sigorta Yüksek Sağlık Kurulunun onayı ile meslek hastalığı sayılabilir.

Meslek hastalığının 4 üncü maddenin birinci fıkrasının;

a\) (a) ve (c) bentleri ile 5 inci madde kapsamında bulunan sigortalılar
bakımından, sigortalının meslek hastalığına tutulduğunu öğrenen veya bu
durum kendisine bildirilen işveren tarafından,

b\) (b) bendi kapsamındaki sigortalı bakımından ise kendisi tarafından,

bu durumun öğrenildiği günden başlayarak üç işgünü içinde, iş kazası ve
meslek hastalığı bildirgesi ile Kuruma bildirilmesi zorunludur. Bu
yükümlülüğü yerine getirmeyen veya yazılı olarak bildirilen hususları
kasten eksik ya da yanlış bildiren işverene veya 4 üncü maddenin birinci
fıkrasının (b) bendi kapsamındaki sigortalıya, Kurumca bu durum için
yapılmış bulunan masraflar ile ödenmişse geçici iş göremezlik ödenekleri
rücû edilir.

Meslek hastalığı ile ilgili bildirimler üzerine gerekli soruşturmalar,
Kurumun denetim ve kontrol ile yetkilendirilen memurları tarafından veya
Bakanlık iş müfettişleri vasıtasıyla yaptırılabilir.

Hangi hallerin meslek hastalığı sayılacağı, iş kazası ve meslek
hastalığı bildirgesinin şekli ve içeriği, verilme usûlü ile bu maddenin
uygulanmasına ilişkin diğer usûl ve esaslar, Kurum tarafından
çıkarılacak yönetmelikte düzenlenir. Yönetmelikte belirlenmiş
hastalıklar dışında herhangi bir hastalığın meslek hastalığı sayılıp
sayılmaması hususunda çıkabilecek uyuşmazlıklar, Sosyal Sigorta Yüksek
Sağlık Kurulunca karara bağlanır.

**Hastalık ve analık hali **

**MADDE 15-** Sigortalının, iş kazası ve meslek hastalığı dışında kalan
ve iş göremezliğine neden olan rahatsızlıklar, hastalık halidir.

Sigortalı kadının veya sigortalı erkeğin sigortalı olmayan eşinin
gebeliğinin başladığı tarihten itibaren doğumdan sonraki ilk sekiz
haftalık, çoğul gebelik halinde ise ilk on haftalık süreye kadar olan
gebelik ve analık haliyle ilgili rahatsızlık ve özürlülük halleri analık
hali kabul edilir.

**İş kazası, meslek hastalığı, hastalık ve analık hallerinde sağlanan
haklar **

**MADDE 16-** İş kazası veya meslek hastalığı halleri nedeniyle sağlanan
haklar şunlardır:

a\) Sigortalıya; geçici iş göremezlik süresince günlük geçici iş
göremezlik ödeneği verilmesi.

b\) Sigortalıya; sürekli iş göremezlik geliri bağlanması.

c\) İş kazası veya meslek hastalığı sonucu ölen sigortalının hak
sahiplerine; gelir bağlanması.

d\) Gelir bağlanmış olan eş ve çocuklara; evlenme ödeneği verilmesi.

e\) İş kazası ve meslek hastalığı sonucu ölen sigortalı için; cenaze
ödeneği verilmesi.

Sigortalıya hastalık veya analık hallerine bağlı olarak ortaya çıkan iş
göremezlik süresince, günlük geçici iş göremezlik ödeneği verilir.

Sigortalı kadına veya sigortalı olmayan karısının doğum yapması
nedeniyle sigortalı erkeğe, çocuğun yaşaması şartıyla doğumdan sonraki
altı ay süresince her ay, doğum tarihinde geçerli olan asgarî ücretin
üçte biri tutarında emzirme ödeneği verilir.

Emzirme ödeneğine hak kazanan sigortalılardan 9 uncu maddeye göre
sigortalılığı sona erenlerin, bu tarihten başlamak üzere üçyüz gün
içinde çocukları doğarsa, sigortalı kadın veya karısı analık sigortası
haklarından yararlanacak sigortalı erkek, doğum tarihinden önceki onbeş
ay içinde en az üç ay prim ödenmiş olması şartıyla emzirme ödeneğinden
yararlandırılır.

**Ödenek ve gelirlere esas tutulacak günlük kazanç**

**MADDE 17-** İş kazası, meslek hastalığı, hastalık ve analık hallerinde
verilecek ödeneklerin veya bağlanacak gelirlerin hesabına esas tutulacak
günlük kazanç; iş kazasının veya doğumun olduğu tarihten, meslek
hastalığı veya hastalık halinde ise iş göremezliğin başladığı tarihten
önceki oniki aydaki son üç ay içinde 80 inci maddeye göre hesaplanacak
prime esas kazançlar toplamının, bu kazançlara esas prim gün sayısına
bölünmesi suretiyle hesaplanır. Bu surette bulunan günlük kazanç; iş
göremezliğin başladığı veya gelirin bağlanacağı tarihten geriye doğru
oniki ay ve daha öncesine ait ise güncelleme katsayısı ile güncellenerek
hesaplanır.

Oniki aylık dönemde çalışmamış ve ücret almamış olan sigortalı,
çalışmaya başladığı ay içinde iş kazası veya meslek hastalığı nedeniyle
iş göremezliğe uğrarsa verilecek ödeneklerin veya bağlanacak gelirlerin
hesabına esas günlük kazanç; çalışmaya başladığı tarih ile iş
göremezliğinin başladığı tarih arasındaki sürede elde ettiği prime esas
günlük kazanç toplamının, çalıştığı gün sayısına bölünmesi suretiyle;
çalışmaya başladığı gün iş kazasına uğraması halinde ise aynı veya emsal
işte çalışan benzeri bir sigortalının günlük kazancı esas tutulur.

4 üncü maddenin birinci fıkrasının (a) ve (c) bentleri gereği sigortalı
sayılanların ödenek veya gelire esas günlük kazançlarının hesabında:

a\) Prim, ikramiye ve bu nitelikteki arızi ödemeler dikkate alınmış ise
ödenek ve gelire esas alınacak günlük kazanç, ücret toplamının ücret
alınan gün sayısına bölünmesiyle hesaplanacak günlük kazanca, % 50
oranında bir ekleme yapılarak bulunan tutardan çok olamaz.

b\) İdare veya yargı mercilerince verilen karar gereğince yapılan ücret,
ikramiye, zam, tazminat ve bu mahiyetteki ödemelerden, ödenek ve gelirin
hesabına esas alınan üç aylık dönemden önceki aylara ilişkin olanlar
dikkate alınmaz.

Meslek hastalığı, sigortalının sigortalı olarak çalıştığı son işinden
ayrıldığı tarihten bir yıl geçtikten sonra meydana çıkmış ise, günlük
kazancı bu son işinden ayrıldığı tarih esas alınarak yukarıdaki
fıkralara göre hesaplanır.

İş kazası ile meslek hastalığı sigortasından bağlanacak gelirlere esas
tutulacak aylık kazanç, yukarıdaki hükümlere göre hesaplanacak günlük
kazancın otuz katıdır.

**Geçici iş göremezlik ödeneği**

**MADDE 18-** Kurumca yetkilendirilen hekim veya sağlık kurullarından
istirahat raporu alınmış olması şartıyla;

a\) İş kazası veya meslek hastalığı nedeniyle iş göremezliğe uğrayan
sigortalıya her gün için,

b\) 4 üncü maddenin birinci fıkrasının (a) ve (c) bentleri ile 5 inci
madde kapsamındaki sigortalıların hastalık sebebiyle iş göremezliğe
uğraması halinde, iş göremezliğin başladığı tarihten önceki bir yıl
içinde en az doksan gün kısa vadeli sigorta primi bildirilmiş olması
şartıyla geçici iş göremezliğin üçüncü gününden başlamak üzere her gün
için,

c\) Sigortalı kadının analığı halinde, doğumdan önceki bir yıl içinde en
az doksan gün kısa vadeli sigorta primi bildirilmiş olması şartıyla,
doğumdan önceki ve sonraki sekizer haftalık sürede, çoğul gebelik
halinde ise doğumdan önceki sekiz haftalık süreye iki haftalık süre
ilave edilerek çalışmadığı her gün için,

d\) Sigortalı kadının isteği ve hekimin onayı ile doğuma üç hafta
kalıncaya kadar çalışılması halinde, doğum sonrası istirahat süresine
eklenen süreler için,

geçici iş göremezlik ödeneği verilir.

4 üncü maddenin birinci fıkrasının (b) bendine göre sigortalı
sayılanlara hastalıkları halinde geçici iş göremezlik ödeneği, genel
sağlık sigortası dahil prim ve her türlü borçlarının ödenmiş olması
şartıyla yatarak tedavi süresince veya yatarak tedavi sonrası bu
tedavinin gereği olarak istirahat raporu aldıkları sürede ödenir.

İş kazası, meslek hastalığı, hastalık ve sigortalı kadının analığı
halinde verilecek geçici iş göremezlik ödeneği, 17 nci maddeye göre
hesaplanacak günlük kazancının üçte ikisidir. Ancak geçici iş göremezlik
ödeneğinin güncellenmemiş tutarı, sigortalının ödenek hesabına esas
alınan döneme ilişkin kazanç üzerinden vergi, sosyal sigorta, genel
sağlık sigortası ve işsizlik sigortası primleri kesintileri sonrası
hesaplanan günlük net kazancını geçemez.

Sigorta prim ve ödeneklerinin hesabına esas tutulacak günlük kazançların
alt sınırında meydana gelecek değişikliklerde, yeniden tespit edilen alt
sınırın altında bir günlük kazanç üzerinden ödenek almakta bulunanların
veya almaya hak kazanmış veya kazanacak olanların bu ödenekleri, günlük
kazançlarının alt sınırındaki değişikliklerin yürürlüğe girdiği tarihten
başlayarak değiştirilmiş günlük kazançların alt sınırına göre ödenir.

Bir sigortalıda iş kazası, meslek hastalığı, hastalık ve analık
hallerinden birkaçı birleşirse, geçici iş göremezlik ödeneklerinden en
yükseği verilir.

Geçici iş göremezlik ödenekleri, toplu iş sözleşmesi yapılan işyerleri
ile kamu idarelerinin işverenleri tarafından Kurumca belirlenen usûl ve
esaslara göre Kurum adına sigortalılara ödenerek, daha sonra Kurum ile
mahsuplaşmak suretiyle tahsil edilebilir.

Geçici iş göremezlik ödeneklerinin ödeme zamanı ile bu maddenin
uygulanmasına ilişkin diğer usûl ve esaslar, Kurum tarafından
çıkarılacak yönetmelikle düzenlenir.

**Sürekli iş göremezlik gelirine hak kazanma, hesaplanması, başlangıcı
ve birden çok iş kazası ve meslek hastalığı hali**

**MADDE 19-** İş kazası veya meslek hastalığı sonucu oluşan hastalık ve
özürler nedeniyle Kurumca yetkilendirilen sağlık hizmeti sunucularının
sağlık kurulları tarafından verilen raporlarda meslekte kazanma gücü en
az % 10 oranında azalmış bulunduğu belirtilen ve Kurum Sağlık Kurulunca
bu durumu onaylanan sigortalı, sürekli iş göremezlik gelirine hak
kazanır.

Sürekli iş göremezlik geliri bağlanmış olan sigortalının yeniden tedavi
ettirilmesi halinde meslekte kazanma gücünü ne oranda yitirdiği, birinci
fıkrada belirtilen sağlık kurullarından alınacak raporlara göre yeniden
tespit olunur.

Sürekli iş göremezlik geliri, sigortalının mesleğinde kazanma gücünün
kaybı oranına göre hesaplanır. Sürekli tam iş göremezlikte sigortalıya,
17 nci maddeye göre hesaplanan aylık kazancının % 70'i oranında gelir
bağlanır. Sürekli kısmî iş göremezlikte sigortalıya bağlanacak gelir,
tam iş göremezlik geliri gibi hesaplanarak bunun iş göremezlik derecesi
oranındaki tutarı kendisine ödenir. Sigortalı, başka birinin sürekli
bakımına muhtaç ise gelir bağlama oranı % 100 olarak uygulanır.

4 üncü maddenin birinci fıkrasının (b) bendine göre sigortalı
sayılanlara, sürekli iş göremezlik geliri bağlanabilmesi için, kendi
sigortalılığından dolayı, genel sağlık sigortası dahil prim ve her türlü
borçlarının ödenmiş olması zorunludur.

Bu Kanunun 4 üncü maddesinin birinci fıkrasının (c) bendi kapsamında
bulunan sigortalılardan, kurumlarınca sürekli iş göremezlik nedeniyle
görevlerine son verilenlerden;

a\) Malûllük veya yaşlılık aylığına hak kazanamayan sigortalılara sürekli
tam iş göremezlik geliri bağlanarak sürekli iş göremezlik derecesine
göre hesaplanacak sürekli iş göremezlik gelir tutarı ile sürekli tam iş
göremezlik geliri arasındaki fark, sigortalının görevine son veren kurum
tarafından, Kuruma ödenir. Bunların bu Kanun kapsamında tekrar çalışması
halinde, sürekli işgöremezlik geliri, sürekli iş göremezlik derecesine
göre ödenmeye devam edilir.

b\) Malûllük veya yaşlılık aylığına hak kazanan sigortalılara ise sürekli
iş göremezlik derecesine göre gelir bağlanır.

Başka birinin sürekli bakımına muhtaç olanlar hariç, sürekli iş
göremezlik gelirinin güncellenmemiş aylık tutarı; sigortalının sürekli
iş göremezlik geliri hesabına esas alınan döneme ilişkin kazancı
üzerinden vergi, sosyal sigorta, genel sağlık sigortası ve işsizlik
sigortası primleri kesintileri sonrası hesaplanan aylık net kazancını
geçemez.

Yukarıdaki fıkralara göre hesaplanan gelir, günlük kazanç hesabına giren
son ay ile gelir başlangıç tarihi arasında 55 inci maddenin ikinci
fıkrası hükmüne göre artırılarak belirlenir.

Sigortalının sürekli iş göremezlik geliri;

a\) Geçici iş göremezlik ödeneğinin sona erdiği tarihi,

b\) Geçici iş göremezlik tespit edilemeden sürekli iş göremezlik durumuna
girilmişse, buna ait sağlık kurulu raporu tarihini,

takip eden ay başından başlar.

Sürekli iş göremezlik geliri bağlanmış sigortalılardan, aynı özürlülük
veya meslek hastalığı nedeniyle istirahat raporu alanlara, yazılı istek
tarihinden itibaren 18 inci maddeye göre hesaplanacak bir günlük geçici
iş göremezlik ödeneği ile aylık sürekli iş göremezlik gelirinin otuzda
biri arasındaki fark, her gün için geçici iş göremezlik ödeneği olarak
verilir.

Sigortalının yeniden bir iş kazasına uğraması veya yeni bir meslek
hastalığına tutulması halinde, meydana gelen özürlerin bütünü göz önüne
alınarak kendisine, sürekli iş göremezliğini doğuran son iş kazası veya
meslek hastalığı sırasındaki kazancı üzerinden gelir hesaplanır. Ancak,
sigortalının son iş kazası veya meslek hastalığı sırasındaki günlük
kazancına göre bulunacak geliri, hesaplanan ilk gelirinden az ise
sigortalının sürekli iş göremezlik geliri ilk kazanç üzerinden ödenir.

İş kazası ve meslek hastalığı sonucu sürekli iş göremezlik hallerinde
meslekte kazanma gücündeki kayıp oranının belirlenmesine ve bu maddenin
uygulanmasına ilişkin diğer usûl ve esaslar, Kurum tarafından
çıkarılacak yönetmelikle düzenlenir.

**Hak sahiplerine gelir bağlanması, evlenme ve cenaze ödenekleri**

**MADDE 20-** İş kazası veya meslek hastalığına bağlı nedenlerden dolayı
ölen sigortalının hak sahiplerine, 17 nci madde gereğince tespit
edilecek aylık kazancının % 70'i, 55 inci maddenin ikinci fıkrasına göre
güncellenerek 34 üncü madde hükümlerine göre gelir olarak bağlanır.

İş kazası veya meslek hastalığı sonucu meslekte kazanma gücünü % 50 veya
daha fazla oranda kaybetmesi nedeniyle sürekli iş göremezlik geliri
bağlanmış iken ölenlerin, ölümün iş kazası veya meslek hastalığına bağlı
olup olmadığına bakılmaksızın birinci fıkraya göre belirlenen tutar, 34
üncü madde hükümlerine göre hak sahiplerine gelir olarak bağlanır.

İş kazası veya meslek hastalığı sonucu meslekte kazanma gücünü % 50
oranının altında kaybetmesi nedeniyle sürekli iş göremezlik geliri
bağlanmış iken ölenlerin, ölümün iş kazası veya meslek hastalığına bağlı
olmaması halinde sigortalının almakta olduğu sürekli iş göremezlik
geliri, 34 üncü madde hükümlerine göre hak sahiplerine gelir olarak
bağlanır.

4 üncü maddenin birinci fıkrasının (b) bendine göre sigortalı
sayılanların hak sahiplerine gelir bağlanabilmesi için, kendi
sigortalılığından dolayı, genel sağlık sigortası dahil prim ve her türlü
borçlarının ödenmiş olması zorunludur.

Gelirin başlangıcı, kesilmesi ve yeniden bağlanmasında 34 üncü ve 35
inci maddeler uygulanır.

37 nci madde hükümlerine göre hak sahiplerine cenaze ve evlenme ödeneği
verilir.

**İş kazası ve meslek hastalığı ile hastalık bakımından işverenin ve
üçüncü kişilerin sorumluluğu **

**MADDE 21-** İş kazası ve meslek hastalığı, işverenin kastı veya
sigortalıların sağlığını koruma ve iş güvenliği mevzuatına aykırı bir
hareketi sonucu meydana gelmişse, Kurumca sigortalıya veya hak
sahiplerine bu Kanun gereğince yapılan veya ileride yapılması gereken
ödemeler ile bağlanan gelirin başladığı tarihteki ilk peşin sermaye
değeri toplamı, sigortalı veya hak sahiplerinin işverenden
isteyebilecekleri tutarlarla sınırlı olmak üzere, Kurumca işverene
ödettirilir. İşverenin sorumluluğunun tespitinde kaçınılmazlık ilkesi
dikkate alınır.

İş kazasının, 13 üncü maddenin ikinci fıkrasının (a) bendinde belirtilen
sürede işveren tarafından Kuruma bildirilmemesi halinde, bildirim
tarihine kadar geçen süre için sigortalıya ödenecek geçici iş göremezlik
ödeneği, Kurumca işverenden tahsil edilir.

Çalışma mevzuatında sağlık raporu alınması gerektiği belirtilen işlerde,
böyle bir rapora dayanılmaksızın veya eldeki rapora aykırı olarak
bünyece elverişli olmadığı işte çalıştırılan sigortalının, bu işe
girmeden önce var olduğu tespit edilen veya bünyece elverişli olmadığı
işte çalıştırılması sonucu meydana gelen hastalığı nedeniyle, Kurumca
sigortalıya ödenen geçici iş göremezlik ödeneği işverene ödettirilir.

İş kazası, meslek hastalığı ve hastalık, üçüncü bir kişinin kusuru
nedeniyle meydana gelmişse, sigortalıya ve hak sahiplerine yapılan veya
ileride yapılması gereken ödemeler ile bağlanan gelirin başladığı
tarihteki ilk peşin sermaye değerinin yarısı, zarara sebep olan üçüncü
kişilere ve şayet kusuru varsa bunları çalıştıranlara rücû edilir.

İş kazası, meslek hastalığı ve hastalık; kamu görevlileri, er ve
erbaşlar ile kamu idareleri tarafından görevlendirilen diğer kişilerin
vazifelerinin gereği olarak yaptıkları fiiller sonucu meydana gelmiş
ise, bu fiillerden dolayı haklarında kesinleşmiş mahkûmiyet kararı
bulunanlar hariç olmak üzere, sigortalı veya hak sahiplerine yapılan
ödemeler veya bağlanan gelirler için kurumuna veya ilgililere rücû
edilmez. Ayrıca, iş kazası veya meslek hastalığı sonucu ölümlerde, bu
Kanun uyarınca hak sahiplerine bağlanacak gelir ve verilecek ödenekler
için, iş kazası veya meslek hastalığının meydana gelmesinde kusuru
bulunan hak sahiplerine veya iş kazası sonucu ölen kusurlu sigortalının
hak sahiplerine, Kurumca rücû edilmez.

**Sigortalının kendisinden kaynaklanan sebeplerle tedavi süresinin
uzaması, iş göremezliğinin artması**

**MADDE 22-** Sigortalının aşağıdaki sayılan nedenlerden dolayı iş
kazasına veya meslek hastalığına uğraması, hastalanması, tedavi
süresinin uzaması veya iş göremezliğinin artması hallerinde geçici iş
göremezlik ödeneği veya sürekli iş göremezlik geliri;

a\) Ceza sorumluluğu olmayanlar ile kabul edilebilir bir mazereti olanlar
hariç, sigortalının iş kazası, meslek hastalığı, hastalık ve analık
nedeniyle hekimin bildirdiği tedbir ve tavsiyelere uymaması sonucu
tedavi süresinin uzamasına veya iş göremezlik oranının artmasına, malûl
kalmasına neden olması halinde, uzayan tedavi süresi veya artan iş
göremezlik oranı esas alınarak dörtte birine kadarı Kurumca eksiltilir.

b\) Ceza sorumluluğu olmayanlar hariç, ağır kusuru yüzünden iş kazasına
uğrayan, meslek hastalığına tutulan veya hastalanan sigortalının kusur
derecesi esas alınarak üçte birine kadarı Kurumca eksiltilir.

c\) Kasdî bir hareketi yüzünden iş kazasına uğrayan, meslek hastalığına
tutulan, hastalanan veya Kurumun yazılı bildirimine rağmen teklif edilen
tedaviyi kabul etmeyen sigortalıya, yarısı tutarında ödenir.

d\) Tedavi gördüğü hekimden, tedavinin sona erdiğine ve çalışabilir
olduğuna dair belge almaksızın çalışan sigortalıya geçici iş göremezlik
ödeneği ödenmez, ödenmiş olanlar da yersiz yapılan ödeme tarihinden
itibaren 96 ncı madde hükümlerine göre geri alınır.

13 üncü maddenin ikinci fıkrasının (b) bendinde belirtilenler tarafından
iş kazasının anılan bentte belirtilen süre içinde Kuruma bildirilmemesi
durumunda, sigortalıya yapılacak iş göremezlik ödenekleri bildirim
tarihinden itibaren ödenir.

Bu maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Süresinde bildirilmeyen sigortalılıktan doğan sorumluluk**

**MADDE 23-** Sigortalı çalıştırmaya başlandığının süresi içinde
sigortalı işe giriş bildirgesi ile Kuruma bildirilmemesi halinde,
bildirgenin sonradan verildiği veya sigortalı çalıştırıldığının Kurumca
tespit edildiği tarihten önce meydana gelen iş kazası, meslek hastalığı,
hastalık ve analık halleri sonucu ilgililerin gelir ve ödenekleri
Kurumca ödenir.

Yukarıdaki fıkrada belirtilen hallerde, Kurumca yapılan ve ileride
yapılması gerekli bulunan her türlü masrafların tutarı ile gelir
bağlanırsa bu gelirin başladığı tarihteki ilk peşin sermaye değeri
tutarı, 21 inci maddenin birinci fıkrasında yazılı sorumluluk halleri
aranmaksızın, işverene ayrıca ödettirilir.

4 üncü maddenin birinci fıkrasının (b) bendi kapsamında sigortalı olduğu
halde, 8 inci maddenin dördüncü fıkrasında belirtilen süre içerisinde
bildirimde bulunmayanlara, bildirimde bulunulmayan sürede meydana gelen
iş kazası, meslek hastalığı, hastalık ve analık halleri sonucu
ilgililerin gelir ve ödenekleri Kurumca ödenmez.

**Kısa vadeli sigorta kollarında dikkate alınmayan süreler**

**MADDE 24**- Kısa vadeli sigorta kolları bakımından;

a\) Herhangi bir sebeple silâh altına alınan sigortalının askerlikte
geçen hizmet süresi,

b\) Hükümlülükle sonuçlanmayan tutuklulukta geçen süre,

c\) İş kazası, meslek hastalığı, hastalık ve analık sigortalarından
geçici iş göremezlik ödeneği alan sigortalının iş göremediği süre,

d\) Sigortalının greve iştirak etmesi veya işverenin lokavt yapması
hallerinde geçen süre,

18 inci maddede belirtilen çalışma sürelerine girmediği gibi, iş
göremezliğin başladığı veya hastalığın anlaşıldığı yahut doğumun olduğu
tarihten önceki bir yılın hesabında da dikkate alınmaz.

 

**DÖRDÜNCÜ BÖLÜM**

**Uzun Vadeli Sigorta Hükümleri**

**Malûl sayılma**

**MADDE 25-** Sigortalının veya işverenin talebi üzerine Kurumca
yetkilendirilen sağlık hizmeti sunucularının sağlık kurullarınca usûlüne
uygun düzenlenecek raporlar ve dayanağı tıbbî belgelerin incelenmesi
sonucu, çalışma gücünün veya iş kazası veya meslek hastalığı sonucu
meslekte kazanma gücünün en az % 60'ını kaybettiği Kurum Sağlık
Kurulunca tespit edilen sigortalı, malûllük sigortası bakımından malûl
sayılır.

Ancak, sigortalı olarak ilk defa çalışmaya başladığı tarihten önce
sigortalının çalışma gücünün % 60'ını kaybettiği önceden veya sonradan
tespit edilirse, sigortalı bu hastalık veya özürü sebebiyle malûllük
aylığından yararlanamaz.

Bu maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Malûllük sigortasından sağlanan haklar ve yararlanma şartları**

**MADDE 26-** Malûllük sigortasından sigortalılara sağlanan hak,
malûllük aylığı bağlanmasıdır.

Sigortalıya malûllük aylığı bağlanabilmesi için sigortalının;

a\) 25 inci maddeye göre malûl sayılması,

b\) En az on yıldan beri sigortalı bulunup, toplam olarak 1800 gün veya
başka birinin sürekli bakımına muhtaç derecede malûl olan sigortalılar
için ise en az beş yıldan beri sigortalı bulunup toplam 900 gün
malûllük, yaşlılık ve ölüm sigortaları primi bildirilmiş olması,

c\) Malûliyeti nedeniyle sigortalı olarak çalıştığı işten ayrıldıktan
veya işyerini kapattıktan veya devrettikten sonra Kurumdan yazılı
istekte bulunması,

halinde malûllük aylığı bağlanır. Ancak, 4 üncü maddenin birinci
fıkrasının (b) bendine göre sigortalı sayılanların kendi sigortalılığı
nedeniyle genel sağlık sigortası primi dahil, prim ve her türlü
borçlarının ödenmiş olması zorunludur.

**Malûllük aylığının hesaplanması, başlangıcı, kesilmesi ve yeniden
bağlanması**

**MADDE 27-** Malûllük aylığı; prim ödeme gün sayısı 9000 günden az olan
sigortalılar için 9000 gün üzerinden, 9000 gün ve daha fazla olanlar
için ise toplam prim ödeme gün sayısı üzerinden, 29 uncu madde
hükümlerine göre hesaplanır. Sigortalı başka birinin sürekli bakımına
muhtaç ise tespit edilen aylık bağlama oranı 10 puan artırılır.

4 üncü maddenin birinci fıkrasının (a), (b) ve (c) bentleri kapsamındaki
sigortalılar için ayrı ayrı olmak üzere, malûllük sigortasından dosya
bazında her yıl bağlanan aylıkların aylık başlangıç tarihinin ait olduğu
yılın Ocak ayı itibarıyla yıl içine ait artışlar uygulanmaksızın
hesaplanacak tutarları, yaşlılık sigortasından bir önceki yılın son
ödeme ayında söz konusu sigortalılar için ayrı ayrı dosya bazında ödenen
en düşük yaşlılık aylığından az olamaz.

Malûllük aylığı, sigortalının;

a\) Malûl sayılmasına esas tutulan rapor tarihi yazılı istek tarihinden
önce ise yazılı istek tarihini,

b\) Malûl sayılmasına esas tutulan rapor tarihi yazılı istek tarihinden
sonra ise rapor tarihini,

c\) 4 üncü maddenin birinci fıkrasının (c) bendi kapsamında bulunanların
çalıştıkları işyerine müracaatları halinde, görevlerinden ayrıldıkları
tarihi,

takip eden ay başından itibaren başlar.

Sigortalı, aylığın başlangıç tarihinde geçici iş göremezlik ödeneği
almakta ise malûllük aylığı geçici iş göremezlik ödeneği verilme
süresinin sona erdiği tarihten sonraki ay başından başlar. Ancak,
bağlanacak malûllük aylığı, sigortalının almakta olduğu geçici iş
göremezlik ödeneğinin aylık tutarından fazla ise aradaki fark, bu
maddenin üçüncü fıkrasına göre tespit edilecek tarihten başlanarak
verilir.

Malûllük aylığı almakta iken sigortalı olarak yeniden çalışmaya
başlayanların veya yabancı bir ülke mevzuatı kapsamında çalışmaya veya
ikamete dayalı sosyal yardım almaya başlayanların malûllük aylıkları,
çalışmaya başladıkları veya ikamete dayalı sosyal yardım almaya
başladıkları tarihi takip eden ödeme dönemi başında kesilir.

Bu Kanuna göre sigortalı olmayı gerektiren bir işte çalışması nedeniyle
malûllük aylıkları kesilenlerden çalışması sona erip, malûllük aylığı
bağlanması için yazılı istekte bulunanlara, kontrol muayenesine tâbi
tutulmak ve malûllüğünün devam ettiği anlaşılmak şartıyla eski malûllük
aylığı, yazılı istekte bulunduğu tarihten sonraki ay başından itibaren
ödenmeye başlanır. Ancak, bu durumdaki sigortalılar için yazılı istek
tarihlerine göre yeniden malûllük aylığı hesaplanır ve bu aylık önceden
bağlanan malûllük aylığından fazla ise hesaplanan yeni aylık üzerinden
ödeme yapılır.

**Yaşlılık sigortasından sağlanan haklar ve yararlanma şartları**

**MADDE 28-** Yaşlılık sigortasından sigortalıya sağlanan haklar
şunlardır:

a\) Yaşlılık aylığı bağlanması.

b\) Toptan ödeme yapılması.

İlk defa bu Kanuna göre sigortalı sayılanlara;

a\) Kadın ise 58, erkek ise 60 yaşını doldurmuş olmaları ve en az 9000
gün malûllük, yaşlılık ve ölüm sigortaları primi bildirilmiş olması
şartıyla yaşlılık aylığı bağlanır.

b\) (a) bendinde belirtilen yaş şartı;

1\) 1/1/2036 ilâ 31/12/2037 tarihleri arasında kadın için 59, erkek için
61,

2\) 1/1/2038 ilâ 31/12/2039 tarihleri arasında kadın için 60, erkek için
62,

3\) 1/1/2040 ilâ 31/12/2041 tarihleri arasında kadın için 61, erkek için
63,

4\) 1/1/2042 ilâ 31/12/2043 tarihleri arasında kadın için 62, erkek için
64,

5\) 1/1/2044 ilâ 31/12/2045 tarihleri arasında kadın için 63, erkek için
65,

6\) 1/1/2046 ilâ 31/12/2047 tarihleri arasında kadın için 64, erkek için
65,

7\) 1/1/2048 tarihinden itibaren ise kadın ve erkek için 65,

olarak uygulanır.

Sigortalılar, ikinci fıkranın (a) ve (b) bentlerinde yer alan yaş
hadlerine üç yıl eklenmek ve adlarına en az 5400 gün malûllük, yaşlılık
ve ölüm sigortaları primi bildirilmiş olmak şartıyla da yaşlılık
aylığından yararlanabilirler.

Sigortalı olarak ilk defa çalışmaya başladığı tarihten önce 25 inci
maddenin ikinci fıkrasına göre malûl sayılmayı gerektirecek derecede
hastalık veya özürü bulunan ve bu nedenle malûllük aylığından
yararlanamayan sigortalılara, en az onbeş yıldan beri sigortalı bulunmak
ve en az 3960 gün malûllük, yaşlılık ve ölüm sigortaları primi
bildirilmiş olmak şartıyla yaşlılık aylığı bağlanır.

Kurumca yetkilendirilen sağlık hizmet sunucularının sağlık kurullarınca
usûlüne uygun düzenlenecek raporlar ve dayanağı tıbbî belgelerin
incelenmesi sonucu, Kurum Sağlık Kurulunca çalışma gücündeki kayıp
oranının;

a\) % 50 ilâ % 59 arasında olduğu anlaşılan sigortalılar, en az 16 yıldan
beri sigortalı olmaları ve 4320 gün,

b\) % 40 ilâ % 49 arasında olduğu anlaşılan sigortalılar, en az 18 yıldan
beri sigortalı olmaları ve 4680 gün,

malûllük, yaşlılık ve ölüm sigortaları primi bildirilmiş olmak şartıyla
ikinci fıkranın (a) bendindeki yaş şartları aranmaksızın yaşlılık
aylığına hak kazanırlar. Bunlar 94 üncü madde hükümlerine göre kontrol
muayenesine tâbi tutulabilirler.

Bakanlıkça tespit edilen maden işyerlerinin yeraltı işlerinde sürekli
veya münavebeli olarak en az 20 yıldan beri çalışan sigortalılar için
ikinci fıkrada belirtilen yaş şartı 55 olarak uygulanır.

50 yaşını dolduran ve erken yaşlanmış olduğu tespit edilen sigortalılar,
yaş dışındaki diğer şartları taşımaları halinde yaşlılık aylığından
yararlanırlar.

Yukarıdaki fıkralarda belirtilen yaşlılık aylıklarından yararlanabilmek
için, 4 üncü maddenin birinci fıkrasının (a) bendinde belirtilen
sigortalının çalıştığı işten ayrıldıktan, (b) bendinde belirtilen
sigortalının sigortalılığa esas faaliyete son verip vermeyeceğini beyan
ettikten, (c) bendinde belirtilen sigortalıların ise Kurumun aylık
bağlanma hakkı olduğuna dair yazısı üzerine yetkili makamdan emekliye
sevk onayı aldıktan ve ilişiği kesildikten sonra yazılı istekte
bulunması şarttır.

4 üncü maddenin birinci fıkrasının (b) bendinde belirtilen sigortalılara
yaşlılık aylığı bağlanabilmesi için ayrıca, yazılı talepte bulunduğu
tarih itibarıyla genel sağlık sigortası primi dahil kendi sigortalılığı
nedeniyle prim ve her türlü borcunun olmaması zorunludur.

Bu maddenin uygulamasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Yaşlılık aylığının hesaplanması **

**MADDE 29-** Yaşlılık aylığına hak kazanan sigortalıların aylığı,
aşağıdaki hükümlere göre belirlenecek ortalama aylık kazancı ile aylık
bağlama oranının çarpımı sonucunda bulunan tutardır.

Ortalama aylık kazanç, sigortalının her yıla ait prime esas kazancının,
kazancın ait olduğu yıldan itibaren aylık talep tarihine kadar geçen
yıllar için, her yıl gerçekleşen güncelleme katsayısı ile güncellenerek
bulunan kazançlar toplamının, itibarî hizmet süresi ile fiilî hizmet
süresi zammı hariç toplam prim ödeme gün sayısına bölünmesi suretiyle
hesaplanan ortalama günlük kazancın otuz katıdır.

Aylık bağlama oranı, sigortalının malûllük, yaşlılık ve ölüm
sigortalarına tâbi geçen toplam prim ödeme gün sayısının her 360 günü
için 2015 yılı sonuna kadar % 2,5; 2016 yılı başından itibaren ise % 2
olarak uygulanır. Bu hesaplamada 360 günden eksik süreler orantılı
olarak dikkate alınır. Ancak aylık bağlama oranı % 90'ı geçemez.

28 inci maddenin dördüncü ve beşinci fıkralarına göre aylığa hak kazanan
sigortalılar için hesaplanacak aylık bağlama oranı, prim ödeme gün
sayısı 9000 günden az olanlar için çalışma gücü kayıp oranının 9000 gün
prim ödeme gün sayısı ile çarpımı sonucu bulunan rakamın % 60'a
bölünmesi suretiyle hesaplanan gün sayısına göre, üçüncü fıkra uyarınca
tespit edilen orandır. Prim ödeme gün sayısı 9000 günden fazla olanlar
için ise toplam prim ödeme gün sayısına göre aylık bağlama oranı
belirlenir.

Yukarıdaki şekilde hesaplanan aylığın başlangıç tarihinin yılın ilk altı
aylık dönemine rastlaması halinde 55 inci maddenin ikinci fıkrasına göre
Ocak ödeme dönemi için gelir ve aylıklara uygulanan artış oranı kadar
artırılarak, yılın ikinci altı aylık dönemine rastlaması halinde ise
öncelikle Ocak ödeme dönemi, daha sonra Temmuz ödeme dönemi için gelir
ve aylıklara uygulanan artış oranları kadar artırılarak, sigortalının
aylık başlangıç tarihindeki aylığı hesaplanır.

**Yaşlılık aylığının başlangıcı, kesilmesi veya sosyal güvenlik destek
primi ödenmesi**

**MADDE 30-** 4 üncü maddenin birinci fıkrasının;

a\) (a) ve (b) bentlerinde belirtilen sigortalılardan yaşlılık aylığına
hak kazananlara, yazılı istek tarihinden sonraki,

b\) (c) bendinde belirtilen sigortalılardan yetkili makamdan emekliye
sevk onayı aldıktan ve görevleriyle ilişiği kesildikten sonra Kuruma
başvuranlara, ilişiğinin kesildiği tarihi takip eden,

c\) (c) bendinde belirtilen sigortalılardan her ne şekilde olursa olsun
sigortalı olmayı gerektiren görevinden ayrılmış olanlara ise istek
tarihini takip eden,

ay başından itibaren aylık bağlanır.

Aylığın ödenmesine başlanacağı tarihte hastalık sigortasından geçici iş
göremezlik ödeneği almakta olan sigortalının yaşlılık aylığı, geçici iş
göremezlik ödeneği verilme süresinin sona erdiği tarihi takip eden ay
başından başlar. Ancak, bağlanacak yaşlılık aylığı geçici iş göremezlik
ödeneğinin aylık tutarından fazla ise, aradaki fark birinci fıkraya göre
tespit edilecek tarihten başlanarak verilir.

Yaşlılık aylığı almakta iken sigortalı olarak yeniden çalışmaya
başlayanların veya yabancı bir ülke mevzuatı kapsamında çalışmaya veya
ikamete dayalı sosyal yardım almaya başlayanların yaşlılık aylıkları,
çalışmaya başladıkları veya ikamete dayalı sosyal yardım almaya
başladıkları tarihi takip eden ödeme dönemi başında kesilir. Yaşlılık
aylıkları kesilenlerden, bu Kanuna tâbi olarak yeniden çalışmaya
başlayanlardan çalıştıkları süre zarfında 80 inci maddeye göre
belirlenen prime esas kazançları üzerinden 81 inci madde gereğince kısa
ve uzun vadeli sigorta kollarına ait prim alınır. Çalışmaya başlaması
nedeniyle yaşlılık aylıkları kesilenlerden, işten ayrılarak veya
işyerini kapatarak yeniden yaşlılık aylığı bağlanması için yazılı
istekte bulunan sigortalıya, yazılı istek tarihini takip eden ay
başından itibaren yeniden yaşlılık aylığı hesaplanarak bağlanır. Bu
durumda olanların yeniden hesaplanan yaşlılık aylığı, 55 inci maddenin
ikinci fıkrasına göre yeni talep tarihine kadar yükseltilen eski
aylıklarının altında olamaz.

Yaşlılık aylığı almakta iken bu Kanuna tâbi sigortalı olarak yeniden
çalışmaya başlayanlardan veya 4 üncü maddenin birinci fıkrasının (b)
bendine tâbi faaliyete devam edeceğini beyan edenlerden aylıklarının
kesilmemesi için yazılı istekte bulunanların yaşlılık aylıklarının
ödenmesine devam edilir. Bunlardan 80 inci maddeye göre tespit edilen
prime esas kazançlar üzerinden 81 inci maddenin (e) bendi gereğince
sosyal güvenlik destek primi alınır. Sosyal güvenlik destek primi
ödenmiş veya bildirilmiş süreler bu Kanuna göre malûllük, yaşlılık ve
ölüm sigortaları prim ödeme gün sayısına ilave edilmez, 31 inci ve 36
ncı madde hükümlerine göre toptan ödeme yapılmaz.

Üçüncü fıkraya göre yaşlılık aylığı kesilenler, bu Kanuna tâbi olarak
yeniden çalıştıkları süre içinde dördüncü fıkra hükümlerinin
uygulanmasını; dördüncü fıkraya göre yaşlılık aylığı kesilmeden
çalışanlar ise çalıştıkları süre içinde haklarında üçüncü fıkra
hükümlerinin uygulanmasını isteyebilirler.

**Yaşlılık toptan ödemesi ve ihya**

**MADDE 31-** Sigortalı olarak çalıştığı işten ayrılan veya işyerini
kapatan ve yaşlılık aylığı bağlanması için gerekli yaş şartını
doldurduğu halde malûllük ve yaşlılık aylığı bağlanmasına hak
kazanamayan sigortalıya, bu Kanunun 4 üncü maddesinin birinci fıkrasının
(a) ve (c) bendi kapsamında ise kendi adına bildirilen, (b) bendi
kapsamında ise ödediği malûllük, yaşlılık ve ölüm sigortaları
primlerinin her yıla ait tutarı, primin ait olduğu yıldan itibaren
yazılı istek tarihine kadar geçen yıllar için, her yılın gerçekleşen
güncelleme katsayısı ile güncellenerek toptan ödeme şeklinde verilir.

Bu Kanun veya bu Kanundan önce yürürlükte bulunan sosyal güvenlik
kanunlarına göre toptan ödeme yapılarak hizmetleri tasfiye edilmiş
bulunanlardan, yeniden bu Kanuna tâbi olarak yahut bu Kanunla
yürürlükten kaldırılmış kanunlara göre malûllük, yaşlılık ve ölüm
sigortaları primi bildirilmiş olanlar, yazılı olarak müracaat etmeleri
halinde, aldıkları toptan ödemenin ödeme tarihi ile yazılı istek tarihi
arasında geçen yıllar için her yılın gerçekleşen güncelleme katsayısı
ile güncellenerek bulunan tutarını talep tarihini takip eden ayın sonuna
kadar ödemeleri halinde, bu hizmetler ihya edilerek bu Kanunun
uygulanmasında dikkate alınır.

**Ölüm sigortasından sağlanan haklar ve yararlanma şartları**

**MADDE 32 -** Ölüm sigortasından sağlanan haklar şunlardır:

a\) Ölüm aylığı bağlanması.

b\) Ölüm toptan ödemesi yapılması.

c\) Aylık almakta olan eş ve çocuklara evlenme ödeneği verilmesi.

d\) Cenaze ödeneği verilmesi.

Ölüm aylığı;

a\) En az beş yıldan beri sigortalı bulunup, toplam olarak 900 gün
malûllük, yaşlılık ve ölüm sigortaları primi bildirilmiş,

b\) Malûllük veya yaşlılık aylığı almakta iken veya malûllük veya
yaşlılık aylığı bağlanmasına hak kazanmış olup henüz işlemi
tamamlanmamış,

c\) Bağlanmış bulunan malûllük veya yaşlılık aylığı, sigortalı olarak
çalışmaya başlamaları sebebiyle kesilmiş,

durumda iken ölen sigortalının hak sahiplerine, yazılı istekte
bulunmaları halinde bağlanır. Ancak, 4 üncü maddenin birinci fıkrasının
(b) bendine göre sigortalı sayılanların hak sahiplerine aylık
bağlanabilmesi için ölen sigortalının genel sağlık sigortası primi dahil
kendi sigortalılığından dolayı prim ve her türlü borcunun olmaması
şarttır.

**Ölüm sigortasından bağlanacak aylığın hesaplanması**

**MADDE 33-** Sigortalının ölümü halinde hak sahiplerine bağlanan
aylığın hesaplanmasında;

a\) Sigortalının almakta olduğu veya bağlanmasına hak kazandığı malûllük
veya yaşlılık aylığı,

b\) Malûllük veya yaşlılık aylığı bağlandıktan sonra sigortalı olarak
çalışmaya başlaması sebebiyle aylığı kesilen sigortalının ölüm tarihi
esas alınarak 27 nci veya 29 uncu maddelere göre tespit edilecek aylığı,

c\) 32 nci maddenin ikinci fıkrasının (a) bendi kapsamında malûllük,
yaşlılık ve ölüm sigortaları primi ödemiş olan sigortalının prim ödeme
gün sayısı, 9000 günden az ise 9000 gün üzerinden, 9000 gün ve daha
fazla ise toplam prim ödeme gün sayısı üzerinden, 29 uncu madde
hükümlerine göre hesaplanan aylığı,

esas alınır.

4 üncü maddenin birinci fıkrasının (a), (b) ve (c) bentleri ile 5 inci
madde kapsamındaki sigortalılar için ayrı ayrı olmak üzere;
sigortalıların ölümleri halinde ölüm sigortasından dosya bazında her yıl
bağlanan aylıkların aylık başlangıç tarihinin ait olduğu yılın Ocak ayı
itibarıyla yıl içine ait artışlar uygulanmaksızın hesaplanacak
tutarları, yaşlılık sigortasından bir önceki yılın son ödeme ayında söz
konusu sigortalılar için ayrı ayrı ödenen en düşük yaşlılık aylığından
az olamaz. Sigortalı başka birinin sürekli bakımına muhtaç durumda malûl
sayılarak aylık bağlanmasına hak kazanmış ise, birinci fıkranın (a) ve
(b) bentlerinin uygulanmasında bu durum dikkate alınmaz.

**Ölüm aylığının hak sahiplerine paylaştırılması **

**MADDE 34-** Ölen sigortalının 33 üncü madde hükümlerine göre
hesaplanacak aylığının;

a\) Dul eşine % 50'si; aylık bağlanmış çocuğu bulunmayan dul eşine ise bu
Kanun kapsamında veya yabancı bir ülke mevzuatı kapsamında çalışmaması
veya kendi çalışmaları nedeniyle gelir veya aylık bağlanmamış olması
halinde % 75'i,

b\) Bu Kanun kapsamında veya yabancı bir ülke mevzuatı kapsamında
çalışmayan veya kendi çalışmaları nedeniyle gelir veya aylık bağlanmamış
çocuklardan;

1\) 18 yaşını, lise ve dengi öğrenim görmesi halinde 20 yaşını, yüksek
öğrenim yapması halinde 25 yaşını doldurmayanların veya,

2\) Kurum Sağlık Kurulu kararı ile çalışma gücünü en az % 60 oranında
yitirip malûl olduğu anlaşılanların veya,

3\) Yaşları ne olursa olsun evli olmayan, evli olmakla beraber sonradan
boşanan veya dul kalan kızlarının,

her birine % 25'i,

c\) (b) bendinde belirtilen çocuklardan sigortalının ölümü ile anasız ve
babasız kalan veya sonradan bu duruma düşenlerle, ana ve babaları
arasında evlilik bağı bulunmayan veya sigortalının ölümü tarihinde
evlilik bağı bulunmakla beraber ana veya babaları sonradan evlenenler
ile kendisinden başka aylık alan hak sahibi bulunmayanların her birine %
50'si,

d\) Hak sahibi eş ve çocuklardan artan hisse bulunması halinde, ana ve
babaya çalışmaması ve gelir veya aylık bağlanmamış olması halinde % 25'i
oranında; çalışmayan ana ve babanın 65 yaşın üstünde olması, gelir veya
aylık bağlanmamış olması halinde ise artan hisseye bakılmaksızın % 25'i,

oranında aylık bağlanır.

Sigortalı tarafından evlât edinilmiş, tanınmış veya soy bağı düzeltilmiş
veya babalığı hükme bağlanmış çocukları ile sigortalının ölümünden sonra
doğan çocukları, bağlanacak aylıktan yukarıda belirtilen esaslara göre
yararlanır.

Hak sahiplerine bağlanacak aylıkların toplamı sigortalıya ait aylığın
tutarını geçemez. Bu sınırın aşılmaması için gerekirse hak sahiplerinin
aylıklarından orantılı olarak indirimler yapılır.

**Hak sahiplerinin aylıklarının başlangıcı, kesilmesi ve yeniden
bağlanması**

**MADDE 35-** Ölüm sigortasından sigortalının hak sahiplerine bağlanacak
aylıklar;

a\) Sigortalının ölüm tarihini,

b\) Hak sahibi olma niteliğinin ölüm tarihinden sonra kazanılması
halinde, bu niteliğin kazanıldığı tarihi,

takip eden ay başından itibaren başlatılır. Hak sahiplerine bağlanan
aylıklar 34 üncü maddede belirtilen şartların ortadan kalktığı tarihi
takip eden ödeme dönemi başından itibaren kesilir.

Ancak bu Kanunun 4 üncü maddesinin üçüncü fıkrasının (d) ve (e)
bentlerinde belirtilenlerden öğrenci olanların sigortalı sayılmaları,
bağlanan aylıkların kesilmesini gerektirmez.

Aylığın kesilmesine yol açan sebebin ortadan kalkması halinde, 34 üncü
maddede belirtilen şartlar saklı kalmak kaydıyla, müracaat tarihini
takip eden ay başından itibaren yeniden aylık bağlanır. Ancak evliliğin
ölüm nedeniyle sona ermesi durumunda, önceki aylığın yeniden bağlanması,
sonraki eşten dolayı aylık hakkının doğmaması şartına bağlıdır.

Bu madde gereğince aylığı kesilen çocuklardan, sonradan Kurum Sağlık
Kurulu kararı ile çalışma gücünü en az % 60 oranında kaybederek malûl
olduğu anlaşılanlara, 34 üncü maddede belirtilen şartları taşımaları
halinde, malûllük durumlarının tespitine esas teşkil eden rapor tarihini
takip eden ay başından itibaren, 94 üncü madde hükmü saklı kalmak
kaydıyla aylık bağlanır.

Yeniden bağlanan aylık, aylığın kesildiği tarihten tekrar bağlandığı
tarihe kadar geçen süre için 55 inci maddenin ikinci fıkrasına göre
artırılmak suretiyle belirlenir.

**Ölüme bağlı toptan ödeme ve ihya**

**MADDE 36-** Ölen sigortalının hak sahiplerine ölüm aylığı
bağlanamaması durumunda, ölüm tarihi esas alınmak kaydıyla 31 inci
maddenin birinci fıkrasına göre hesaplanan tutar, 34 üncü madde
hükümleri dikkate alınarak hak sahiplerine toptan ödeme şeklinde
verilir.

Hak sahiplerine yapılacak toptan ödemenin toplamı, sigortalıya yapılacak
toptan ödeme tutarını geçemez. Bu sınırın aşılmaması için gerekirse hak
sahiplerinin hisselerinden orantılı olarak indirim yapılır.

Toptan ödeme yapıldıktan sonra artan tutar olursa sigortalının ölümünden
sonra doğan veya soy bağı düzeltilen veya babalığı hükme bağlanan
çocuklarına da bu madde hükümlerine göre toptan ödeme yapılır.

Bu Kanun veya bu Kanundan önce yürürlükte bulunan sosyal güvenlik
kanunlarına göre toptan ödeme yapılarak tasfiye edilmiş süreler,
borçlanılarak veya yurt dışı hizmetleri birleştirilerek ya da sonradan
hizmet tespiti nedeniyle hak kazanılan sürelerin eklenmesi suretiyle
ölüm sigortasından yararlanmak için gerekli prim ödeme gün sayısının
tamamlanması halinde, hak sahiplerinin yazılı isteği üzerine 31 inci
maddenin ikinci fıkrasına göre ihya edilebilir. Yukarıdaki süreler, ihya
edilen süreye ilişkin tutar dahil her türlü borçların ödendiği tarihi
takip eden ay başı itibarıyla bu Kanuna göre aylık bağlanmasında dikkate
alınır.

**Evlenme ve cenaze ödeneği**

**MADDE 37-** Evlenmeleri nedeniyle 34 üncü maddeye göre bağlanan gelir
veya aylıkları kesilmesi gereken eş veya çocukların, evlenmeleri ve
talepte bulunmaları halinde almakta oldukları aylık veya gelirlerinin
bir yıllık tutarı bir defaya mahsus olmak üzere evlenme ödeneği olarak
peşin ödenir. Evlenme ödeneği alan hak sahibinin aylığının kesildiği
tarihten itibaren bir yıl içerisinde boşanması halinde, bir yıllık
sürenin sonuna kadar gelir veya aylık bağlanmaz.

Evlenme ödeneği verilmesi halinde, diğer hak sahiplerinin aylık veya
gelirleri evlenme ödeneği verilen sürenin bitimini takip eden ödeme
döneminden itibaren 34 üncü maddeye göre yeniden belirlenir.

İş kazası veya meslek hastalığı sonucu veya sürekli iş göremezlik
geliri, malûllük veya yaşlılık aylığı almakta iken veya kendisi için en
az 360 gün malûllük, yaşlılık ve ölüm sigortası primi bildirilmiş olup
da ölen sigortalının hak sahiplerine, asgarî ücretin üç katı tutarında
cenaze ödeneği ödenir. Cenaze ödeneği, sırasıyla sigortalının eşine,
yoksa çocuklarına, o da yoksa ana babasına, o da yoksa kardeşlerine
verilir.

Cenaze ödeneğinin yukarıdaki fıkraya göre ödenememesi ve sigortalının
cenazesinin gerçek veya tüzel kişiler tarafından kaldırılması durumunda,
üçüncü fıkrada belirtilen tutarı geçmemek üzere belgelere dayanan
masraflar, masrafı yapan gerçek veya tüzel kişilere ödenir.

**Uzun vadeli sigorta kolları bakımından sigortalılık süresi **

**MADDE 38-** Malûllük, yaşlılık ve ölüm sigortalarının uygulanmasında
dikkate alınacak sigortalılık süresinin başlangıcı; sigortalının, mülga
2/6/1949 tarihli ve 5417 sayılı İhtiyarlık Sigortası Kanununa, mülga
4/2/1957 tarihli ve 6900 sayılı Malûliyet, İhtiyarlık ve Ölüm
Sigortaları Hakkında Kanuna, 17/7/1964 tarihli ve 506 sayılı Sosyal
Sigortalar Kanununa, 2/9/1971 tarihli ve 1479 sayılı Esnaf ve
Sanatkârlar ve Diğer Bağımsız Çalışanlar Sosyal Sigortalar Kurumu
Kanununa, 17/10/1983 tarihli ve 2925 sayılı Tarım İşçileri Sosyal
Sigortalar Kanununa, bu Kanunla mülga 17/10/1983 tarihli ve 2926 sayılı
Tarımda Kendi Adına ve Hesabına Çalışanlar Sosyal Sigortalar Kanununa ve
8/6/1949 tarihli ve 5434 sayılı Türkiye Cumhuriyeti Emekli Sandığı
Kanununa, 506 sayılı Sosyal Sigortalar Kanununun geçici 20 nci maddesi
kapsamındaki sandıklara veya bu Kanuna tâbi olarak ilk defa çalışmaya
başladığı tarih olarak kabul edilir. Uluslararası sosyal güvenlik
sözleşmeleri hükümleri saklıdır.

Bu Kanunun uygulanmasında 18 yaşından önce malûllük, yaşlılık ve ölüm
sigortalarına tâbi olanların sigortalılık süresi, 18 yaşını
doldurdukları tarihte başlamış kabul edilir. Bu tarihten önceki süreler
için ödenen malûllük, yaşlılık ve ölüm sigortaları primleri, prim ödeme
gün sayılarının hesabına dahil edilir.

Aylık ve gelir bağlama işlemlerinde dikkate alınan sigortalılık
süreleri, sigortalılığın başlangıç tarihi ile sigortalının aylık veya
gelir bağlanması için yazılı istekte bulunduğu, aylık veya gelir
bağlanması için istekte bulunmayan sigortalılar için ise ölüm tarihi
arasında geçen süredir. 4 üncü maddenin birinci fıkrasının (c) bendi
kapsamındaki sigortalılar bakımından sigortalılık süresi; sigortalılığın
başlangıç tarihi ile 48 inci maddeye göre Kurumun aylık bağlanma hakkı
kazandığına dair yazısı üzerine yetkili makamdan emekliye sevk onayının
alındığı ve ilişiğinin kesildiği ayın son günüdür. Özel kanun hükümleri
hariç olmak üzere yetkili makamın emekliye sevk onayı, talep tarihinden
itibaren bir ayı geçemez.

**Uzun vadeli sigorta kolları bakımından üçüncü kişinin sorumluluğu**

**MADDE 39**- Üçüncü bir kişinin kastı nedeniyle malûl kalan sigortalıya
veya ölümü halinde hak sahiplerine, bu Kanun uyarınca bağlanacak aylığın
başladığı tarihteki ilk peşin sermaye değerinin yarısı için Kurumca
zarara sebep olan üçüncü kişilere rücû edilir.

Malûllük veya ölüm hali, kamu görevlilerinin veya er ve erbaşlar ile
kamu idareleri tarafından görevlendirilen diğer kişilerin vazifelerinin
gereği olarak yaptıkları fiiller sonucu meydana gelmiş ise, bu
fiillerden dolayı haklarında kesinleşmiş mahkûmiyet kararı bulunanlar
hariç olmak üzere, sigortalı veya hak sahiplerine yapılan ödemeler veya
bağlanan aylıklar için Kurumca, kurumuna veya ilgililere rücû edilmez.

**Fiilî hizmet süresi zammı **

**MADDE 40-** Aşağıda belirtilen işyerlerinde ve/veya işlerde çalışan
sigortalıların, hizmet sürelerine, bu işyerlerinde ve/veya işlerde geçen
çalışma sürelerinin her 360 günü için karşılarında gösterilen prim gün
sayıları, fiilî hizmet süresi zammı olarak eklenir. 360 günden eksik
sürelere ait fiilî hizmet süresi zammı, 360 gün için eklenen fiilî
hizmet süresi ile orantılı olarak belirlenir.

Aşağıdaki bentlerden birden fazlasına dahil olanlar için, en yüksek olan
bentten fiilî hizmet süresi zammı uygulanır.

  ------------------------------------------------------------------------ --------------------------------------------------------------------------- ----------------------
  Kapsamdaki Sigortalılar                                                  Kapsamdaki İşyerleri ve/veya İşler                                          Eklenecek Gün Sayısı

  1\) Fabrika, atölye, havuz ve depolarda, trafo binalarında çalışanlar.   1\) Çelik, demir, pirinç ve tunç döküm işlerinde.                           90 gün
                                                                                                                                                       
                                                                           2\) Zehirli, boğucu, yakıcı, öldürücü ve patlayıcı gaz, asit, boya işleri    
                                                                           ile gaz maskesiyle çalışmayı gerektiren başka işlerde.                      
                                                                                                                                                       
                                                                           3\) Patlayıcı maddeler yapılması işlerinde.                                 
                                                                                                                                                       
                                                                           4\) Lokomotif ve gemi kazanlarının onarılması ve temizlenmesi işlerinde.    
                                                                                                                                                       
                                                                           5\) Gemilerin sintine, Dabilbotom gibi kapalı sarnıçlar içindeki raspa ve   
                                                                           boya işlerinde.                                                             
                                                                                                                                                       
                                                                           6\) Oksijen veya elektrik kaynağı, keski, tabanca ve perçin, takım          
                                                                           sertleştirilmesi ve kum püskürtme suretiyle raspa işlerinde.                

  2\) Basım ve gazetecilik işyerlerinde 4857 sayılı İş Kanununa göre       1\) Solunum ve cilt yoluyla vücuda geçen gaz veya diğer zehirleyici         
  çalışanlar.                                                              maddelerle çalışılan işyerleri.                                             
                                                                                                                                                       
                                                                           2\) Fazla gürültülü ve ihtizaz yapıcı makine ve aletlerle çalışarak iş      
                                                                           yapılan işyerleri.                                                          
                                                                                                                                                       
                                                                           3\) Tabii ışığın hiç olmadığı veya münhasıran suni ışık altında çalışılan   
                                                                           işyerleri.                                                                  
                                                                                                                                                       
                                                                           4\) Günlük mesainin yarıdan fazlası saat 20.00’den sonra çalışılarak        
                                                                           yapılan işyerleri.                                                          
                                                                                                                                                       
                                                                           5\) Doğrudan doğruya yüksek hararete maruz bulunarak çalışılan işyerleri.   
                                                                                                                                                       
                                                                           6\) Fazla ve devamlı fiziki gayret sarf edilerek iş yapılan işyerleri.      
  ------------------------------------------------------------------------ --------------------------------------------------------------------------- ----------------------

 

  -------------------------------------------------------------------------- -------------------------------------------------------------------------- ---------
  3\) Gemi adamları, gemi ateşçileri, gemi kömürcüleri, dalgıçlar.           Denizde                                                                    90 gün
                                                                                                                                                        
                                                                                                                                                        

  4\) Yeraltı işlerinde sürekli veya münavebeli çalışanlar.                  Maden işyerleri                                                            180 gün

  5\) Mesleği icabı; röntgen, radyum ve benzeri iyonizan radyasyonlarında    Röntgen, radyum ve benzeri iyonizan radyasyon laboratuvarları işlerinde.    
  fiilen çalışan hekim, diş hekimi, teknisyen, sağlık memuru, radyasyon                                                                                 
  fizikçisi ve teknisyeni ve iyonizan radyasyonla fiilen çalışan bilumum                                                                                90 gün
  personel ve yardımcıları.                                                                                                                             
                                                                                                                                                         

  6\) Havayollarının uçucu personeli, lokomotif makinistleri                 Fiilen uçakta ve lokomotifte                                               90 gün
                                                                                                                                                        
                                                                             ~~ ~~                                                                      

  7\) Subay, yedek subay, astsubay, uzman jandarma ve uzman erbaşlar.        Türk Silâhlı Kuvvetlerinde                                                 90 gün

  8\) Asaleti onaylanmış olmak şartıyla adaylıkta geçirilen süreler dahil    Emniyet ve polis mesleğinde, Milli İstihbarat Teşkilatında                 90 gün
  polis, komiser yardımcısı, komiser, baş komiser, emniyet amiri, emniyet                                                                               
  müdürleri ile bu ve daha yukarı maaş ve derecelerdeki emniyet                                                                                         
  mensupları, Milli İstihbarat Teşkilatı mensupları.                                                                                                    

  9\) 13/6/1952 tarihli ve 5953 sayılı Kanuna tâbi olarak çalışan            5953 sayılı Kanun kapsamındaki işyerlerinde.                               
  sigortalılar ile Basın Kartı Yönetmeliğine göre basın kartı sahibi olmak                                                                              
  suretiyle gazetecilik yaparken kamu kurumlarına giren ve bu kurumlarda                                                                                
  meslekleriyle ilgili görevde istihdam edilenler.                                                                                                      
  -------------------------------------------------------------------------- -------------------------------------------------------------------------- ---------

 

  -------------------------------------------------------------------------- -------------------------------------------------------------------------------------------------------------------------------------- --------
  10\) İnfaz koruma memurları, baş memurları ve diğer personel               Ceza ve tutukevlerinde fiilen hükümlü ve tutuklularla irtibat içinde olan görevliler.                                                  90 gün

  11\) PTT dağıtıcıları                                                      Posta dağıtımı işyerlerinde yaya olarak yapılan işlerde.                                                                               90 gün

  12\) Türkiye Radyo- Televizyon Kurumunda haber hizmetini yapan ve haber    Türkiye Radyo ve Televizyon Kurumu haber hizmetlerinde.                                                                                90 gün
  hizmetlerinde fiilen çalışan; Daire Başkanı, Başkan Yardımcısı, Müdür,                                                                                                                                            
  Müdür Yardımcısı, Şef, Muhabir, Stajyer Muhabir, Başspiker, Redaktör                                                                                                                                              
  Spiker, Spiker, Stajyer Spiker, Masa Şefi, Başkameraman, Şef Kameraman,                                                                                                                                           
  Kameraman, Kamera Asistanı, Başmontajcı, Şef Montajcı, Montajcı, Stajyer                                                                                                                                          
  Montajcı, Redaktör, Mütercim, Fotoğrafçı, Işıkçı, Sesçi, Başteknisyen,                                                                                                                                            
  Şef Teknisyen, Teknisyen, Başteleksçi, Şef Teleksçi, Teleks Operatörü.                                                                                                                                            

  13\) Tarım Bakanlığı Ziraî Mücadele ve Karantina Teşkilatı ile Veteriner   Ziraî mücadele ve ziraî karantina teknik ve idarî işleri ile salgın, bulaşıcı, paraziter hayvan hastalıkları ile mücadele işlerinde.   60 gün
  Teşkilatında vazife gören memur ve hizmetliler.                                                                                                                                                                   

  14\) Devlet Tiyatrosu sanatkârları, Cumhurbaşkanlığı Senfoni               Devlet Tiyatroları ile Cumhurbaşkanlığı Senfoni Orkestrasında                                                                          90 gün
  Orkestrasının şef ve üyeleri.                                                                                                                                                                                     
  -------------------------------------------------------------------------- -------------------------------------------------------------------------------------------------------------------------------------- --------

 

Yukarıdaki hükümlere göre hesaplanan fiilî hizmet süresi zammı sekiz
yılı geçmemek üzere uzun vadeli sigorta kolları uygulamasında prim ödeme
gün sayısına eklenir ve emeklilik yaş hadlerinden üç yılı geçmemek üzere
yarısı indirilir. Yukarıda yer verilen tablonun (4) numaralı sırasında
yer alan ve 180 gün fiilî hizmet zammı süresi verilen sigortalılar için
sekiz yıllık süre sınırı uygulanmaz.

Bu maddenin uygulanmasına ilişkin usûl ve esaslar Kurumun önerisi
üzerine Bakanlıkça çıkarılacak yönetmelik ile düzenlenir.

**Sigortalıların borçlanabileceği süreler **

**MADDE 41-** Bu Kanuna göre sigortalı sayılanların;

a\) Kanunları gereği verilen ücretsiz doğum ya da analık izni süreleri,

b\) Er veya erbaş olarak silâh altında veya yedek subay okulunda geçen
süreleri,

c\) 4 üncü maddenin birinci fıkrasının (c) bendi kapsamında olanların,
personel mevzuatına göre aylıksız izin süreleri,

d\) Sigortalı olmaksızın doktora öğrenimi veya tıpta uzmanlık için yurt
içinde veya yurt dışında geçirdikleri normal doktora veya uzmanlık
öğrenim süreleri,

e\) Sigortalı olmaksızın avukatlık stajını yapanların normal staj
süreleri,

f\) Sigortalı iken herhangi bir suçtan tutuklanan veya gözaltına
alınanlardan bu suçtan dolayı beraat edenlerin tutuklulukta veya
gözaltında geçen süreleri,

g\) Grev ve lokavtta geçen süreleri ve Kurumca kabul edilecek sektörel
veya genel ekonomik kriz dönemlerinde işvereni tarafından ücretsiz
izinli sayılanların, her yıl için 3 ayı geçmemek üzere bu süreleri,

h\) Hekimlerin fahrî asistanlıkta geçen süreleri,

ı) Seçim kanunları gereğince görevlerinden istifa edenlerin, istifa
ettikleri tarih ile seçimin yapıldığı tarihi takip eden ay başına kadar
açıkta geçirdikleri süreleri,

kendilerinin veya hak sahiplerinin yazılı talepte bulunmaları ve talep
tarihinde 82 nci maddeye göre belirlenen prime esas günlük kazanç alt ve
üst sınırları arasında olmak üzere, kendilerince belirlenecek günlük
kazancın % 32'si üzerinden hesaplanacak primlerini borcun tebliği
tarihinden itibaren bir ay içinde ödemeleri şartı ile borçlandırılarak,
borçlandırılan süreleri sigortalılıklarına sayılır.

Bir ay içinde ödenmeyen borçlanmalar için ise yeni başvuru şartı aranır.
Primi ödenmeyen borçlanma süreleri hizmetten sayılmaz. Borçlanma
sürelerinin ne şekilde belgeleneceğini belirlemeye Kurum yetkilidir.

Bu Kanuna göre tespit edilen sigortalılığın başlangıç tarihinden önceki
süreler için borçlandırılma halinde, sigortalılığın başlangıç tarihi,
borçlandırılan gün sayısı kadar geriye götürülür. Sigortalılık
borçlanması ile aylık bağlanmasına hak kazanılması durumunda, ilgililere
borcun ödendiği tarihi takip eden ay başından itibaren aylık bağlanır.

Borçlanılan süreler, uzun vadeli sigorta ve genel sağlık sigortası
bakımından;

a\) Birinci fıkranın (a), (b), (d), (e), (f), (g) ve (h) bentleri gereği
borçlananlar, borçlandığı tarihteki 4 üncü maddenin birinci fıkrasının
ilgili bendine göre,

b\) Birinci fıkranın (c) ve (ı) bentleri gereği borçlananlar, 4 üncü
maddenin birinci fıkrasının (c) bendine göre,

sigortalılık süresi olarak değerlendirilir.

Bu Kanunun yürürlük tarihinden sonraki sürelere ait borçlanmalarda;
borçlanılan prime esas gün sayısı borçlanılan ilgili aylara mal edilir.
Seçilen prime esas kazanç, borcun ödendiği tarihteki prime esas asgarî
kazanca oranlanarak, söz konusu oran ilgili ayın prime esas asgarî
kazancı ile çarpılır. Bulunan tutar, ilgili ayın prime esas kazancı
kabul edilir. Ancak hesaplanan prime esas kazanç hiçbir suretle o ayın
prime esas azamî kazancını geçemez.

**Bildirim ve itiraz **

**MADDE 42-** Kurum, sigortalıya veya hak sahiplerine bağlanacak gelir,
aylık veya toptan ödemeleri, gerekli belgelerin ve incelemelerin
tamamlandığı tarihten itibaren en geç üç ay içinde hesap ve tespit
ederek sonuçlarını yazı ile bildirir. İlgililer, yazıyı aldıkları günden
başlamak üzere iki ay içinde Kuruma veya Kurumca verilen karar üzerine,
yetkili mahkemeye başvurarak Kurum kararına itirazda bulunabilir.
Mahkemeye itiraz, kararın uygulanmasını geciktirmez.

**BEŞİNCİ BÖLÜM**

**Kamu Görevlilerine İlişkin Hükümler**

**Cumhurbaşkanlığı, Türkiye Büyük Millet Meclisi Başkanlığı ve
Başbakanlık görevinde bulunanların aylıkları**

**MADDE 43-** Cumhurbaşkanı iken bu görevinden herhangi bir nedenle
ayrılanlara, istekleri üzerine, müracaat tarihini takip eden ay başından
itibaren, istek tarihinde Cumhurbaşkanına ödenmekte olan aylık ödeneğin
% 40'ı oranında yaşlılık aylığı bağlanır.

Ancak, herhangi bir nedenle görevden ayrılan Cumhurbaşkanı, 28 inci
maddeye göre yaşlılık aylığına hak kazanıyorsa, 29 uncu maddeye göre
yaşlılık aylığı ayrıca hesaplanır ve aylıklardan yüksek olanı yaşlılık
aylığı olarak bağlanır. 28 inci maddeye göre aylığa hak kazanamaması
halinde birinci fıkraya göre bağlanan aylığın tümü, 28 inci maddeye göre
aylığa hak kazanması halinde ve 29 uncu maddeye göre hesaplanan aylık,
birinci fıkraya göre bağlanan aylıktan düşükse aradaki fark, Hazineden
tahsil edilir.

Türkiye Büyük Millet Meclisi Başkanı veya Başbakan iken bu görevinden
herhangi bir nedenle ayrılanlara, istekleri üzerine, müracaat tarihini
takip eden ay başından itibaren, istek tarihindeki Cumhurbaşkanına
ödenmekte olan aylık ödeneğin % 40'ı esas alınarak Cumhurbaşkanına
bağlanacak yaşlılık aylığının % 75'i oranında yaşlılık aylığı bağlanır.

Ancak herhangi bir nedenle görevden ayrılan Türkiye Büyük Millet Meclisi
Başkanı veya Başbakan, 28 inci maddeye göre yaşlılık aylığına hak
kazanıyorsa, 29 uncu maddeye göre yaşlılık aylığı ayrıca hesaplanır ve
aylıklardan yüksek olanı yaşlılık aylığı olarak bağlanır. 28 inci
maddeye göre aylığa hak kazanılamıyorsa üçüncü fıkraya göre bağlanan
aylığın tümü, 28 inci maddeye göre aylığa hak kazanılıyor ve 29 uncu
maddeye göre hesaplanan aylık, üçüncü fıkraya göre bağlanan aylıktan
düşükse aradaki fark Hazineden tahsil edilir.

Cumhurbaşkanı, Türkiye Büyük Millet Meclisi Başkanı veya Başbakan iken
veya bu görevlerden ayrıldıktan sonra ölenlerin hak sahiplerine, bu
maddeye göre hesap edilen aylık 34 üncü madde hükümlerine göre ölüm
aylığı olarak bağlanır.

Bu madde kapsamında bağlanan gelir ve aylıklar, 55 inci maddenin ikinci
fıkrası hükümlerine göre artırılır.

**Bazı kamu görevlilerine yaşlılık aylığı bağlanacak haller**

**MADDE 44-** Bu Kanun hükümlerinin uygulanmasında bu Kanunun 4 üncü
maddesinin birinci fıkrasının (c) bendi kapsamında sigortalı sayılan
bazı kamu görevlilerine yaşlılık aylığı bağlanmasına ilişkin aşağıdaki
hükümler uygulanır:

a\) 5434 sayılı Türkiye Cumhuriyeti Emekli Sandığı Kanununun 40 ıncı
maddesi gereğince yaş haddinden emekliye ayrılanlara 5400 gün prim ödeme
gün sayısı olması halinde,

b\) Özel kanunları gereğince kadrosuzluk nedeniyle emekliye sevk
edilenlere yaş şartı aranmaksızın, prim ödeme gün sayısı 9000 gün olması
halinde,

yaşlılık aylığı bağlanır.

4 üncü maddenin birinci fıkrasının (c) bendi kapsamında olanlardan
subay, astsubay, askerî memurlarla uzman jandarma ve uzman erbaşlar
ahlâk noktasından hükümle veya yetersizlik ya da disiplin sebeplerinden
dolayı sicilleri üzerine veyahut askerî mahkemelerce verilecek kararlar
üzerine kurumlarınca re'sen, bunlar dışında kalanlar ise ahlâk ve
yetersizlik sebeplerinden dolayı yönetmeliğine göre sicilleri üzerine
kurumlarınca re'sen emekliye sevk edilenlere ise, 28 inci maddenin
ikinci ve üçüncü fıkrasında belirtilen yaş ve prim ödeme gün sayısını
tamamlamaları halinde yaşlılık aylığı bağlanır.

Birinci fıkranın (a) ve (b) bentleri gereğince bağlanan yaşlılık
aylıkları, 28 inci maddenin ikinci ve üçüncü fıkrasında aranan yaş ve
prim ödeme gün sayısı tamamlanıncaya kadar bunları çalıştıran kamu
idarelerinden tahsil edilir.

**Kanunları gereğince görevden uzaklaştırılanlar, tutuklananlar veya
görevine son verilenlerin sigortalılıkları ve primleri**

**MADDE 45**- Bu Kanunun 4 üncü maddesinin birinci fıkrasının (c) bendi
kapsamında olan sigortalılardan görevden uzaklaştırılan, görevi ile
ilgili olsun veya olmasın herhangi bir suçtan tutuklanan veya gözaltına
alınanlardan, kanunları gereğince eksik aylığa müstahak bulunanların
prime esas kazançlarının yarısı; kanunlarına göre bu müddetler için
sonradan görevlerine iade edilerek tam aylığa hak kazananların ise prime
esas kazançlarının tamamı üzerinden prim alınır.

Görevine son verilenlerden yargı kararı ile görevlerine iade edilenlerin
primleri, göreve son verildiği tarihten görevine başladığı tarihe kadar
kendi kadrosunun veya emsali kadronun prime esas kazancına göre
hesaplanır. Bu durumdakilerin primlerine ait sigortalı ve işveren
hisselerinin gecikme cezası ve gecikme zamları kurumlarınca ödenir ve bu
süreler sigortalılık süresinden sayılır.

Birinci ve ikinci fıkraya göre sigortalılık durumu değişenler için ek
bildirge düzenlenerek Kuruma verilir ve bu durumda 102 nci madde
hükümleri uygulanmaz.

Bu Kanunun 4 üncü maddesinin birinci fıkrasının (c) bendi kapsamında
sigortalı sayılanlardan, ilgili kanunları gereğince kullandıkları
aylıksız izin sürelerinin bitiminden sonra göreve başlayanlar ile göreve
başlaması için tanınan sürelerde bu Kanunun 67 nci maddesinde aranan 30
günlük prim ödeme şartı aranmaz.

**Bazı kamu görevlilerinin prime esas kazançları ve prime esas kazanç
üst sınırı**

**MADDE 46-** Harp okulları ile fakülte ve yüksek okullarda silâhlı
kuvvetler hesabına okuyanların ve astsubay meslek yüksek okulu
öğrencilerinin öğrenci harçlıkları ile ilgisine göre en az aylık alan
teğmen veya astsubay çavuşun prime esas kazançları arasındaki farkın
primi; polis akademisi ile fakülte ve yüksek okullarda Emniyet Genel
Müdürlüğü hesabına okuyan veya kendi hesabına okumakta iken Emniyet
Genel Müdürlüğü hesabına okumaya devam eden öğrencilerin öğrenci
harçlıkları ile komiser yardımcısı veya polis memuru prime esas
kazançları arasındaki farkın primi, öğrenciler adına kurumlarınca
ödenir.

Fakülte veya yüksek okullarda kendi hesabına okuduktan sonra subay
naspedilen veya yedek subaylık hizmetini takiben subaylığa geçirilenler
ile fakülte ve yüksekokullarda kendi hesabına okuduktan sonra, komiser
yardımcısı veya polis memuru olarak atananların yüksek öğrenim süresinin
fiilî hizmetten sayılması nedeni ile doğacak borçlanma bedeli, ilgisine
göre talep tarihindeki en az aylık alan teğmenin veya komiser
yardımcısının prime esas kazancı üzerinden, sigortalı prim hissesi
kendilerince, işveren prim hissesi de kurumlarınca verilmek suretiyle
borcun tebliğ tarihinden itibaren iki yıl içinde eşit taksitler halinde
ödenir.

Talim ve manevra için rütbe ile silâh altına alınan 4 üncü maddenin
birinci fıkrasının (c) bendi kapsamında olan sigortalılardan
rütbelerinin prime esas kazançları, vazifelerinin prime esas kazancından
fazla olanların prime esas kazanç farklarına ait primleri vazife
gördükleri kurumlarınca ve seferberlik ve harp için silâh altına
alınanlardan vazifelerinin prime esas kazançları, rütbelerinin prime
esas kazancından fazla olanların prime esas kazançları arasındaki farkın
primleri de, rütbelerinin prime esas kazancını ödeyen kamu idaresince
kesilerek Kuruma ödenir.

Kamu görevlilerinin kısa ve uzun vadeli sigorta kollarının uygulaması
bakımından prime esas kazançlarının tespitinde 82 nci maddede belirtilen
üst sınır aranmaz. Ancak yurt dışında geçici ya da sürekli göreve
gönderilen kamu görevlilerinin prime esas kazancı olarak, Türkiye'deki
emsali kadrodaki sigortalının prime esas kazancı ile yurt dışında
görevlendirme öncesindeki görevlerinin prime esas kazancından yüksek
olanı esas alınır.

4 üncü maddenin birinci fıkrasının (c) bendi kapsamında bulunanlara
geçici iş göremezlik ödeneği verildiği sürece, bunların uzun vadeli
sigorta kolları primleri ile genel sağlık sigortası primleri
işverenlerince ödenmeye devam edilir.

**Vazife malûllüğü, harp malûllüğü ile harp malûllerine verilecek
malûllük zammı ve vazife malûllerine verilecek sürekli iş göremezlik
geliri karşılığı **

**MADDE 47-** 4 üncü maddenin birinci fıkrasının (c) bendi kapsamındaki
kamu görevlileri için 13 üncü maddede yazılı iş kazası; vazifelerini
yaptıkları sırada vazifelerinden veya vazifeleri dışında kurumların
verdiği herhangi bir kuruma ait başka işleri yaparken bu işlerden veya
kurumların menfaatini korumak maksadıyla bir iş yaparken ya da
görevleriyle ilgili olarak işe gelişi ve işten dönüşü sırasında doğmuş
olursa, buna vazife malûllüğü ve bunlara uğrayanlara da vazife malûlü
denir. Bunların sürekli iş göremezlik gelirleri, 19 uncu madde
hükümlerine göre hesaplanır.

Subay (yedek subay dahil), astsubay, uzman jandarma, uzman erbaş ile
Türk Silâhlı Kuvvetlerince görevlendirilen ve bu Kanun kapsamında
bulunan sigortalılardan;

a\) Harpte fiilen ateş altında,

b\) Harpte, harp bölgelerindeki harp harekât ve hizmetleri sırasında, bu
harekât ve hizmetlerin sebep ve etkileriyle,

c\) Harpte veya harbe hazırlık devresinde her çeşit düşman silâhlarının
etkisiyle,

d\) Askerî harekâtı gerektiren iç tedip ve sınır hareketleri sırasında,
bu hareketlerin sebep ve etkisiyle,

e\) Barışta veya olağanüstü hallerde, emir veya görev ile uçuş yapan
uçucularla hangi meslek ve sınıftan olursa olsun emirle görevli olarak
uçakta bulunanlardan uçuşun havadaki ve yerdeki sebepleriyle ve yine
emir ve görev ile dalış yapan dalgıçlarla, hangi meslek ve sınıftan
olursa olsun emirle görevli olarak denizaltı gemisinde veya dalgıç
kıtasında bulunanlardan denizaltıcılığın veya dalgıçlığın çeşitli sebep
ve tesirleriyle,

f\) Anayasanın 92 nci maddesi veya Türkiye'nin taraf olduğu uluslararası
sözleşmeler uyarınca yabancı ülkelere Türk Silâhlı Kuvvetleri
gönderilmesini gerektiren durumlarda, birliklerin bulundukları yerlerden
hareketlerinden itibaren yurt içinde, yurt dışında, yabancı ülkelerde
veya yurda dönüş sırasında,

bu Kanunun 19 uncu maddesinde belirtildiği şekilde sürekli iş göremezlik
gelirine esas olacak şekilde meslekte kazanma gücünü kaybeden veya bu
Kanunun 25 inci maddesine göre malûl sayılmayı gerektirecek derecede
malûl olanlara, harp malûlü denir.

Bunlardan uzman erbaşlara bulundukları kademenin üç ilerisindeki
kademenin, uzman jandarmalara bulundukları rütbenin bir üst rütbesinin
aynı kademesinin; astsubaylarla yarbay rütbesine kadar (yarbay hariç)
bir üst rütbenin aynı kademesinin, yarbaylara albay, albaylara kıdemli
albay, kıdemli albay ile general ve amirallere bir üst rütbenin, bu
Kanunun 4 üncü maddesinin birinci fıkrasının (c) bendi kapsamında
bulunan sigortalılara ise bir üst derecesine veya kademesine karşılık
gelen prime esas kazancı üzerinden sürekli iş göremezlik geliri
bağlanır.

Bu Kanunun 4 üncü maddesinin birinci fıkrasının (a) ve (b) bentleri
kapsamında bulunan sigortalılardan, Türk Silâhlı Kuvvetlerince
görevlendirilenlere, öğrenim durumlarına göre 14/7/1965 tarihli ve 657
sayılı Devlet Memurları Kanununun 36 ncı maddesinde tespit edilen giriş
derece ve kademesinin bir üst derecesindeki aynı kademesine karşılık
gelen prime esas kazanç üzerinden; bunlardan öğrenim görmemiş olanlara
aynı iş göremezlik derecesinden sürekli iş göremezlik geliri alan ve
Devlet Memurları Kanununa ekli gösterge tablosundaki ilkokulu bitiren
sigortalıya bağlanması icap eden derece ve kademesinin bir üst
derecesindeki aynı kademesine karşılık gelen prime esas kazanç üzerinden
sürekli iş göremezlik geliri bağlanır. Bulundukları derecenin bir üst
derecesi olmayanlar için o derecenin üç ilerisindeki kademe göstergesi,
üç ilerisindeki kademe göstergesi olmayanlar için de o derecenin son
kademe göstergesi esas alınır.

Sigortalılardan harp malûlü olanlara bağlanacak sürekli iş göremezlik
geliri, harp malûlü erlere bağlanacak sürekli iş göremezlik gelirinden
az olamaz.

Harp malûllerinin, malûllük derecesine göre aşağıdaki yazılı
göstergelerin, memur aylık katsayısı ile çarpımı sonucu bulunacak miktar
"Harp malûllüğü zammı" olarak sürekli işgöremezlik gelirlerine ayrıca
eklenir.

*İş Göremezlik Derecesi* *Göstergeler*

% 81 ve üzeri 1100

% 67 ilâ 80 1000

% 51 ilâ 66 900

% 41 ilâ 50 800

% 31 ilâ 40 700

% 21 ilâ 30 600

% 10 ilâ 20 450

Harp malûlü sayılanlardan bir harekâtın başarıyla sonuçlanmasını şahsen
sağladığı ve örnek tutulacak cesaret ve fedakârlık gösterdiği sıralarda
bu malûllüğe uğradıkları usûlüne göre sıralı üstlerince saptanan Türk
Silâhlı Kuvvetleri mensupları ile Türk Silâhlı Kuvvetlerince
görevlendirilen sivil görevlilere, Genelkurmay Başkanlığının uygun
görmesi ve Millî Savunma Bakanının onayı ile harp malûllüğü zamları % 25
fazlasıyla bağlanır.

5434 sayılı Kanunun harp malûllüğü hükümlerine ilişkin diğer kanunlarda
yapılan atıflar bu maddeye yapılmış sayılır.

Bu madde gereğince sürekli iş göremezlik geliri almakta iken veya
bağlanması gerekirken ölenlerin hak sahiplerine harp malûllüğü zammı da
dahil olmak üzere prim ödeme gün sayısına bakılmaksızın ölüm aylığı
bağlanır.

Harp malûlü olanlara verilecek her türlü malûllük zammı tutarının
Kurumca belirlenecek peşin sermaye değeri toplamı en geç bir ay içinde
Millî Savunma Bakanlığı veya İçişleri Bakanlığı tarafından Kurumun
göstereceği hesaplara yatırılır. Süresinde yatırılmayan tutarlar için 89
uncu madde hükümleri uygulanır.

Bu madde gereğince kendilerine sürekli iş göremezlik geliri
bağlananların, sigortalı olarak çalışmaya başlamaları halinde bu
gelirleri kesilmez.

Harp malûllerinin hak sahiplerine bağlanacak ölüm gelirinin tutarı, harp
malûllüğü zammı da ayrıca dikkate alınarak hesap edilir.

Harp malûlleri, vazife malûlleri ve malûl olanlar istekleri halinde, bu
Kanun hükümleri uygulanmaksızın malûllüklerinin engel olmadığı başka
vazife veya sınıflara nakil suretiyle tayinleri yapılmak üzere, istifa
etmiş sayılırlar. Bunların, istifa etmiş sayılmalarından sonra dahi, bu
Kanun hükümlerinin uygulanmasını isteme hakları saklıdır. Ancak,
kurumlarında başka vazife veya sınıflara nakli mümkün olanlardan, özel
kanunlarına göre yükümlülük süresine tâbi olanlar, bu yükümlülüklerini
tamamlamadıkça veya malûliyetlerinin yeni vazifelerine de mani olduğuna
dair bu Kanun hükümlerine göre yeniden rapor almadıkça bu haklarını
kullanamazlar.

Bu Kanunun 4 üncü maddesinin birinci fıkrasının (c) bendi kapsamında
sigortalı sayılan Türk Silâhlı Kuvvetleri personelinin harp malûllüğü,
iş kazası, meslek hastalığı ve malûllük sonucu çalışma gücü kaybı ve iş
göremezlik derecelerinin tespiti, Türk Silâhlı Kuvvetleri Sağlık
Yeteneği Yönetmeliği hükümleri esas alınarak Kurum tarafından
belirlenir.

**Kamu görevlilerinin emekliye sevk onayları**

**MADDE 48-** 4 üncü maddenin birinci fıkrasının (c) bendi kapsamında
olanların yaşlılık veya malûllük aylığı almak üzere görevleriyle
ilişiklerinin kesilmesi;

a\) Re'sen emekliye sevk hallerinde, sigortalının çalıştığı göreve
atamasındaki usûle göre atamaya yetkili makamın,

b\) İstek üzerine veya yaş haddi veya malûllük hallerinde atamaya yetkili
makamın,

c\) Türkiye Büyük Millet Meclisi üyeleri, belediye başkanları, belediye
meclisi ve il genel meclisi üyelerinin yaşlılık aylığı taleplerinde,
malûliyet ve yaş haddi hallerinde adlarına prim kesilmiş en son kurumun
en yüksek amirinin, bunlardan bu görevlerinden önce herhangi bir kamu
kurumuna tâbi olarak çalışmayanların son defa görev yaptıkları yer
başkanının,

d\) Kurumların yönetim kurulu üyelerinin istek, malûliyet ve yaş haddi
hallerinde, atanmalarında atamayı yapan kurumun en yüksek amirinin,

e\) Danıştay Başkanının istek, malûliyet ve yaş haddi hallerinde
Başbakanlık, Sayıştay Başkanının aynı halleri için Türkiye Büyük Millet
Meclisi Başkanlığı,

onayı ile tekemmül eder.

Özel kanun hükümleri hariç olmak üzere yetkili makamın emekliye sevk
onayı, talep tarihinden itibaren bir ayı geçemez. Bakanlar Kurulu kararı
veya müşterek kararname ile atananların görevleriyle ilişiklerinin
kesilmesi ilgili bakanın onayı ile tekemmül eder.

Özelleştirilmeleri sonucu sermayesindeki kamu payı % 50'nin altına düşen
kuruluşlar ile satış veya devri yapılmış olan kuruluşlarda çalışmakta
iken emekliye ayrılanlar için emekliye sevk onayı aranmaz. Birinci
fıkranın (b) bendine göre emekliye ayrılmak isteyenler için her durumda,
istek tarihinden itibaren bir aylık süre sonunda ilişikleri kesilmiş
sayılır.

**İtibarî hizmet süreleri ve itibarî hizmet süresi primi**

**MADDE 49-** İtibarî hizmet süresi, bu Kanuna göre bağlanacak aylıklar
ve yapılacak toptan ödemelerin hesabında fiilen çalışılmak suretiyle
geçen hizmet sürelerine eklenen süredir. Sigortalıların aşağıda yazılı
görevlerde geçen zamlar hariç, fiilî hizmet sürelerinin her yılı için;

a\) Subay (yedek subay dahil), astsubay, uzman jandarma ve uzman
erbaşlardan;

1\) Harbi doğuran genel ve kısmî seferberliğe katılanların, harbin
ilânından seferberliğin bitim tarihine,

2\) Seferberliği gerektiren iç tedip hareketlerine fiilen katılan
birliklerde görevli olanların, çarpışmaların başlangıcından
seferberliğin sona erdiği tarihe,

3\) Harp veya seferberlik ilân edilmeden, Anayasanın 92 nci maddesi veya
Türkiye'nin taraf olduğu uluslararası sözleşmeler uyarınca, yabancı
ülkelere gönderilen Türk Silâhlı Kuvvetlerinde görev yapanların, yabancı
ülkeye gönderildiği tarihten Türkiye'ye dönüş tarihine,

kadar geçen tutsaklık süreleri dahil fiilî hizmet sürelerinin,

b\) 4 üncü madde gereği sigortalı sayılanlardan birinci fıkranın (a)
bendinin (1), (2) ve (3) numaralı alt bentlerinde yazılı hareketlere
sivil görevli, er veya erbaş olarak katılanların, bu durumlarda geçen
fiilî hizmet sürelerinin, bu tarihlerden sonra devam eden tutsaklık
sürelerinin,

c\) Harp halinde düşmana tutsak düşen veya düşman tarafından enterne
edilen sigortalılardan kanunları gereğince, aylıkları ödenmek suretiyle,
sözleşmeli personel hariç olmak üzere kurumları ile ilgileri
kesilmeyenlerin, bu durumlarda geçen fiilî hizmet sürelerinin,

bir katı, itibarî hizmet süresi olarak eklenir. Bu nedenlerle eklenecek
itibarî hizmet sürelerinin toplamı, beş yıldan fazla olamaz.

Türk Silâhlı Kuvvetleri, Milli İstihbarat Teşkilâtı Müsteşarlığı,
Emniyet Genel Müdürlüğü ve Orman Genel Müdürlüğünde pilot olan ve
olmayan uçucu, denizaltıcı, dalgıç, kurbağa adam ve paraşütçülerin bu
görevlerinde geçirdikleri fiilî hizmet sürelerinin her yılı için altı ay
itibarî hizmet süresi eklenir. Bunlardan bu maddenin birinci fıkrasının
(a) bendinin (1) ve (2) numaralı alt bentlerinde gösterilenler için
itibarî hizmet süresi zamları ayrıca eklenir. Bu fıkradaki nedenlere
bağlı olarak eklenecek itibarî hizmet sürelerinin hesabında, beş yıllık
sınır uygulanmaz.

İtibarî hizmet süreleri, aylık bağlama oranının hesabında prim ödeme gün
sayısına eklenir. Bu süreler malûllük, yaşlılık ve ölüm aylığı
bağlanması için gerekli prim gün sayısı, yaş ve emekli ikramiyesi
hesabında nazara alınmaz.

Her yıl sonunda, sigortalının fiilî hizmet süresine bu maddenin birinci
fıkrasının (a), (b) ve (c) bentleri ile ikinci fıkrası hükümleri
uyarınca eklenen itibarî hizmet süresinin her otuz günü için, yılın son
ayında sigortalı adına ödenen sigortalı ve işveren prim toplamı kadar
ayrıca itibarî hizmet süresi primi işverenden tahsil edilir. Süresinde
yatırılmayan tutarlar için 89 uncu madde hükümleri uygulanır.

**ALTINCI BÖLÜM**

**İsteğe Bağlı Sigorta Hükümleri**

**İsteğe bağlı sigorta ve şartları**

**MADDE 50-** İsteğe bağlı sigorta; kişilerin isteğe bağlı olarak prim
ödemek suretiyle uzun vadeli sigorta kollarına ve genel sağlık
sigortasına tâbi olmalarını sağlayan sigortadır.

İsteğe bağlı sigortalı olabilmek için Türkiye'de yasal olarak ikamet
edenlerde;

a\) Bu Kanuna tâbi zorunlu sigortalı olmayı gerektirecek şekilde
çalışmamak veya sigortalı olarak çalışmakla birlikte, ay içerisinde 30
günden az çalışmak veya son bir yıl içinde 360 günden az çalışmak ya da
tam gün çalışmamak,

b\) Kendi sigortalılığı nedeniyle aylık bağlanmamış olmak,

c\) 18 yaşını doldurmuş bulunmak,

d\) İsteğe bağlı sigorta talep dilekçesiyle Kuruma başvuruda bulunmak,

şartları aranır.

**İsteğe bağlı sigorta başlangıcı ve sona ermesi **

**MADDE 51-** İsteğe bağlı sigortalılık, müracaatın Kurum kayıtlarına
intikal ettiği tarihi takip eden günden itibaren başlar.

İsteğe bağlı sigortalı olarak prim ödenen tarihlerde, 4 üncü maddeye
göre sigortalı olmayı gerektirecek çalışması bulunduğu tespit
edilenlerin, zorunlu sigortalılıkla çakışan isteğe bağlı prim ödenen
süreleri iptal edilerek, bu süreye ilişkin ödedikleri primler ilgililere
iade edilir.

İsteğe bağlı sigortalılık;

a\) İsteğe bağlı sigortalılığını sona erdirme talebinde bulunanların,
primi ödenmiş son günü takip eden günden,

b\) Aylık talebinde bulunanların, aylığa hak kazanmış olmak şartıyla
talep tarihinden,

c\) Ölen sigortalının ölüm tarihinden,

itibaren sona erer.

İsteğe bağlı sigorta primi ödenmiş süreler, malûllük, yaşlılık ve ölüm
sigortaları ile genel sağlık sigortası hükümlerinin uygulamasında
dikkate alınır ve bu süreler 4 üncü maddenin birinci fıkrasının (b)
bendi kapsamında sigortalılık süresi olarak kabul edilir.

**İsteğe bağlı sigorta primleri ve ödenmesi**

**MADDE 52-** İsteğe bağlı sigorta primi, 82 nci maddeye göre belirlenen
prime esas kazancın alt sınırı ile üst sınırı arasında, sigortalı
tarafından belirlenen günlük kazanç ve prim ödeme gün sayısı üzerinden
bulunacak kazancın % 32'sidir. Bunun % 20'si malûllük, yaşlılık ve ölüm
sigortaları primi, % 12'si genel sağlık sigortası primidir.

İsteğe bağlı sigortalı olanlar, bakmakla yükümlü olunan kişi olsa dahi,
60 ıncı maddenin birinci fıkrasının (b) bendi kapsamında genel sağlık
sigortalısı sayılır ve genel sağlık sigortası primini de ödemekle
yükümlüdürler.

Ait olduğu aydan itibaren en geç 12 ay içinde 89 uncu maddenin ikinci
fıkrasına göre hesaplanacak gecikme cezası ve gecikme zammıyla birlikte
ödenmeyen süreler, sigortalılık süresinden sayılmaz. Bu 12 aylık süreden
sonra ödenen primler 89 uncu maddenin üçüncü fıkrası hükümlerine göre
iade edilir.

İsteğe bağlı sigortalıların zorunlu sigortalılık nedeniyle prim borcunun
bulunması halinde, isteğe bağlı sigortaya tâbi ödenen primler öncelikle
zorunlu sigortalılık nedeniyle Kuruma olan borçlarına mahsup edilir.

 

**YEDİNCİ BÖLÜM**

**Kısa ve Uzun Vadeli Sigorta Kollarına**

**İlişkin Ortak Hükümler**

**Sigortalılık hallerinin birleşmesi**

**MADDE 53-** Sigortalının, 4 üncü maddenin birinci fıkrasının (a), (b)
ve (c) bentlerinde yer alan sigortalılık nedenlerinden birden fazlasına
aynı anda tâbi olmasını gerektirecek şekilde çalışması halinde;
öncelikle (c) bendi kapsamında, (c) bendi kapsamında çalışması yoksa ilk
önce başlayan sigortalılık ilişkisi esas alınarak sigortalı sayılır.

Sigortalının, 4 üncü maddenin birinci fıkrasının (a), (b) ve (c)
bentlerinde yer alan sigortalılık halleri ile 5 inci maddenin (a) ve (e)
bentlerine tâbi sigortalılık hallerinin çakışması halinde, 4 üncü madde
kapsamında sigortalı sayılır ve birinci fıkra hükmü uygulanır.

Sigortalının, bu madde hükmüne göre sigortalı sayılması gereken
sigortalılık halinden başka bir sigortalılık hali için prim ödemiş
olması durumunda, ödenen primler birinci fıkraya göre esas alınan
sigortalılık hali için ödenmiş ve esas alınan sigortalılık halinde
geçmiş kabul edilir.

Bu Kanunun yürürlüğe girdiği tarihten itibaren ilk defa sigortalı
sayılanlardan 4 üncü maddenin birinci fıkrasının (a), (b) ve (c)
bentlerinden birden fazlasına tâbi olarak çalışmış olanların aylık
bağlanma taleplerinde, en son sigortalı sayıldığı tarihten geriye doğru
en fazla sigortalılığın geçtiği sigortalılık hali esas alınır.

**Aylık ve gelirlerin birleşmesi**

**MADDE 54-** Bu Kanuna göre bağlanacak aylık ve gelirlerin birleşmesi
durumunda;

a\) Uzun vadeli sigorta kollarından;

1\) Hem malûllük hem de yaşlılık aylığına hak kazanan sigortalıya, bu
aylıklardan yüksek olanı, aylıklar eşitse yalnız yaşlılık aylığı,

2\) Malûllük veya yaşlılık aylığı ile birlikte, ölen eşinden dolayı da
aylığa hak kazanan sigortalıya her iki aylığı,

3\) Ana ve babasından ayrı ayrı aylığa hak kazanan çocuklara, yüksek olan
aylığın tamamı, az olan aylığın yarısı,

4\) Birden fazla çocuğundan aylığa hak kazanan ana ve babaya en fazla
ödemeye imkân veren ilk iki dosyadan yüksek olan aylığın tamamı, düşük
olan aylığın yarısı,

5\) Kız çocuklarının hem eşinden, hem de ana ve babasından ölüm aylığına
hak kazanması halinde, tercih ettiği aylığı,

bağlanır.

b\) Kısa vadeli sigorta kollarından;

1\) Sürekli iş göremezlik geliriyle birlikte ölen eşinden dolayı da
gelire hak kazanan eşe her iki geliri,

2\) Ana ve babadan ayrı ayrı gelire hak kazananlara, yüksek olan gelirin
tamamı, az olanın yarısı,

3\) Birden fazla çocuğundan gelire hak kazanan ana ve babaya, en fazla
ödemeye imkân veren ilk iki dosyadan yüksek olan aylığın tamamı, düşük
olan aylığın yarısı,

4\) Kız çocuklarının hem eşinden, hem de ana ve babasından ölüm gelirine
hak kazanması halinde tercih ettiği geliri,

bağlanır.

c\) Malûllük, yaşlılık ve ölüm sigortaları ile iş kazası ve meslek
hastalığı sigortasından hak kazanılan aylık ve gelirler birleşirse,
sigortalıya veya hak sahibine bu aylık veya gelirlerden yüksek olanın
tamamı, az olanın yarısı, eşitliği halinde ise iş kazası ve meslek
hastalığından bağlanan gelirin tümü, malûllük ve yaşlılık aylığının
yarısı bağlanır.

Birinci fıkradaki sıralamaya göre yapılacak değerlendirmeler sonucunda,
bir kişide ikiden fazla gelir veya aylık birleştiği takdirde, bu gelir
ve aylıklardan en fazla ödemeye imkân veren iki dosya üzerinden gelir
veya aylık bağlanır, diğer dosya veya dosyalardaki gelir ve aylık
hakları durum değişikliği veya diğer bir dosyadan gelir veya aylığa hak
kazanıldığı tarihe kadar düşer.

**Gelir ve aylıkların düzeltilmesi, yükseltilmesi, ödenmesi ve yoklama
işlemleri**

**MADDE 55-** Bu Kanuna göre gelir veya aylık bağlanan sigortalı ile hak
sahibi kişilerin durumlarının, kendilerine veya başka hak sahiplerine
bağlanmış bulunan gelir veya aylık tutarının düzeltilmesini gerektirir
bir şekilde değişmesi halinde gelir veya aylık tutarları, değişikliğin
meydana geldiği tarihten sonraki ödeme dönemi başından başlanarak yeni
duruma göre düzeltilir.

Bu Kanuna göre bağlanan gelir ve aylıklar, her yılın Ocak ve Temmuz
ödeme tarihlerinden geçerli olmak üzere, bir önceki altı aylık döneme
göre Türkiye İstatistik Kurumu tarafından açıklanan en son temel yıllı
tüketici fiyatları genel indeksindeki değişim oranı kadar artırılarak
belirlenir.

Sigortalıya veya hak sahiplerine bağlanan gelir veya aylıklar, her ay
peşin olarak ödenir. Gelir ve aylıkların ödeme dönemleri, ödeme
tarihleri, ödeme şekli ve ödeme merkezleri Kurumca belirlenir.

Gelir ve aylık alma şartlarının devam edip etmediğine yönelik yoklama
işlemlerine ilişkin usûl ve esaslar ile bu maddenin uygulanmasına
ilişkin diğer usûl ve esaslar, Kurum tarafından çıkarılacak yönetmelik
ile düzenlenir.

**Gelir ve aylık bağlanmayacak haller**

**MADDE 56-** Ölen sigortalının hak sahiplerinden;

a\) Kesinleşmiş yargı kararı üzerine, kendisinden aylık bağlanacak
sigortalıyı veya gelir ya da aylık bağlanmış olan sigortalıyı, kasten
öldüren veya öldürmeye teşebbüs edenlere veya bu Kanun gereğince sürekli
iş göremez hale veya malûl duruma getirenlere,

b\) Kesinleşmiş yargı kararı üzerine, kendisinden aylık bağlanacak
sigortalıya veya gelir ya da aylık bağlanmamış olan sigortalıya veya hak
sahibine karşı ağır bir suç işlemesi veya bunlara karşı aile hukukundan
doğan yükümlülüklerini önemli ölçüde yerine getirmemesi nedeniyle ölüme
bağlı bir tasarrufla mirasçılıktan çıkarılanlara,

c\) Sonraki eşinden dolayı bu Kanuna göre gelir veya aylığa hak kazanan
dul eşe, önceki eşinden,

gelir veya aylık ödenmez. Ödenmiş bulunan gelir ve aylıklar, 96 ncı
madde hükümlerine göre geri alınır.

Eşinden boşandığı halde, boşandığı eşiyle fiilen birlikte yaşadığı
belirlenen eş ve çocukların, bağlanmış olan gelir ve aylıkları kesilir.
Bu kişilere ödenmiş olan tutarlar, 96 ncı madde hükümlerine göre geri
alınır.

**Yaş**

**MADDE 57-** İş kazasıyla meslek hastalığı halinde, hak sahiplerine
bağlanacak gelirlerin hesabında, iş kazasının olduğu veya meslek
hastalığının hekim veya sağlık kurulu raporu ile ilk defa tespit
edildiği tarihte nüfus kütüğünde kayıtlı bulunan doğum tarihleri esas
alınır.

Malûllük, yaşlılık ve ölüm sigortalarına ilişkin yaş ile ilgili
hükümlerin uygulanmasında, sigortalıların ve hak sahibi çocuklarının,
mülga 2/6/1949 tarihli ve 5417 sayılı Kanun ve mülga 4/2/1957 tarihli ve
6900 sayılı Kanun ile 17/7/1964 tarihli ve 506 sayılı, 2/9/1971 tarihli
ve 1479 sayılı, 17/10/1983 tarihli ve 2925 sayılı, bu Kanunla mülga
17/10/1983 tarihli ve 2926 sayılı ve 8/6/1949 tarihli ve 5434 sayılı
kanunlara, 17/7/1964 tarihli ve 506 sayılı Kanunun geçici 20 nci
maddesine tâbi sandıklara veya bu Kanuna göre ilk defa malûllük,
yaşlılık ve ölüm sigortalarına tâbi olduğu tarihte, nüfus kütüğünde
kayıtlı bulunan doğum tarihleri, sigortalının bu Kanuna göre ilk defa
çalışmaya başladığı tarihten sonra doğan çocuklarının ise nüfus kütüğüne
ilk olarak yazılan doğum tarihleri esas alınır.

İş kazası, meslek hastalığı, malûllük, yaşlılık ve ölüm sigortalarından
gelir ve aylık tahsisleri ile sermaye değerinin hesabında, iş kazasının
olduğu veya meslek hastalığının hekim raporuyla ilk defa tespit edildiği
veya sigortalıların bu Kanuna ve bu Kanunla yürürlükten kaldırılmış
kanunlara tâbi olarak ilk defa çalışmaya başladığı tarihten sonraki yaş
düzeltmeleri dikkate alınmaz.

Nüfus kayıtlarında doğum ay ve günleri yazılı olmayanlar 1 Temmuz’da,
doğum ayı yazılı olup da günü yazılı olmayanlar o ayın birinde doğmuş
sayılır.

Türk Silâhlı Kuvvetleri mensuplarının 5434 sayılı Türkiye Cumhuriyeti
Emekli Sandığı Kanununun 40 ıncı maddesinde belirlenen yaş hadleri
sebebiyle emeklilik işlemleri, doğum tarihlerinde ay ve gün yazılı
olmayanlar ile doğum günleri 1 Eylülden önce olanlar için 1 Eylül, doğum
günleri 1 Eylül ve daha sonra olanlar için müteakip yılın 1 Eylül
tarihinde yapılır.

**Sosyal Sigorta Yüksek Sağlık Kurulu**

**MADDE 58-** Bu Kanunda yazılı olan görevleri yerine getirmek üzere
branşları Kurum tarafından belirlenecek uzman hekimlerden oluşan Sosyal
Sigorta Yüksek Sağlık Kurulu kurulur. Kurul; Millî Savunma Bakanlığı,
Sağlık Bakanlığı, Çalışma ve Sosyal Güvenlik Bakanlığı, Yüksek Öğretim
Kurulu, en fazla üyeye sahip işveren, işçi ve kamu çalışanlarını temsil
eden konfederasyonlar, Türkiye Odalar ve Borsalar Birliği, Türkiye Esnaf
ve Sanatkârları Konfederasyonu, Türk Tabipleri Birliği ile Kurum
tarafından görevlendirilecek birer uzman hekimden oluşur. Aynı usûlle
birden fazla Kurul oluşturmaya Bakanlık yetkilidir.

Kurula, kendi aralarından seçecekleri üye başkanlık eder. Başkan,
yokluğunda yerine bakacak üyeyi belirler. Kurul, haftada en az bir kez
ve en az yedi üye ile toplanır, kararlar salt çoğunlukla alınır. Kurulda
görevlendirilecek olan hekimlerin hizmet süreleri üç yıl olup, üç yıl
sonunda yeniden görevlendirilebilirler. Bir takvim yılı içerisinde
mazeretsiz olarak birbirini izleyen beş veya toplam on toplantıya
katılmayan üyelerin üyelikleri kendiliğinden sona erer. Bu şekilde
üyeliği sona eren üyenin yerine bir başka kişi, aynı usûlle
görevlendirilir.

Sosyal Sigorta Yüksek Sağlık Kuruluna iştirak edenlerden; katıldıkları
her toplantı günü için uhdesinde kamu görevi bulunanlara (2000),
uhdesinde kamu görevi bulunmayanlara ise (3000) gösterge rakamının memur
aylık katsayısı ile çarpımı sonucu bulunacak miktarda ve ayda dört
toplantıyı geçmemek üzere huzur hakkı ödenir. Kurulun çalışmaları ile
ilgili her türlü giderler Kurumca ödenir. Kurul gerek gördüğü hallerde
dışarıdan uzman kişilerin görüşüne başvurabilir.

Kurul, sigortalılar hakkında iş kazası ve meslek hastalığı sonucu
sürekli iş göremezlik derecesi tespiti ile çalışma gücünün malûliyeti
gerektirecek derecede kaybına ilişkin Kurumca verilen kararlardan
itiraza konu olanları inceleyerek karara bağlar. Kurul, sigortalı veya
hak sahiplerinin talebi üzerine görevlendirdiği uzman bir hekimi
dinlemek zorundadır.

Kurul, bu Kanunda yazılı görevlerle sınırlı olmak kaydıyla,
mahkemelerden intikal eden ve bilirkişi sıfatıyla rapor düzenlenmesi
talep edilen dava dosyaları hakkında, gerekli incelemeleri yaparak görüş
bildirir. Mahkemeler, bahse konu dosyalar için belirlediği bilirkişi
ücretini kurul üyelerine iletilmek üzere Kuruma gönderir.

Sosyal Sigorta Yüksek Sağlık Kurulunun hizmetlerini ifa etmesi için
gerekli sekretarya işlemleri Kurumca yerine getirilir. Sosyal Sigorta
Yüksek Sağlık Kurulunun görev, yetki, çalışma usûl ve esasları ile bu
maddenin uygulanmasına ilişkin diğer usûl ve esaslar, Kurum tarafından
çıkarılacak yönetmelikle düzenlenir.

**Kurumun denetleme ve kontrol yetkisi **

**MADDE 59-** Bu Kanunun uygulanmasına ilişkin işlemlerin denetimi,
Kurumun denetim ve kontrol ile görevlendirilmiş memurları eliyle
yürütülür. Askerî işyerlerine ait sigorta işlemlerinin denetim ve
kontrolü, askerî iş müfettişleri tarafından da yapılabilir.

Kurumun denetim ve kontrol ile görevlendirilmiş memurlarının görevleri
sırasında tespit ettikleri Kurum alacağını doğuran olay ve bu olaya
ilişkin işlemler, yemin hariç her türlü delile dayandırılabilir. Bunlar
tarafından düzenlenen tutanaklar aksi sabit oluncaya kadar geçerlidir.
İşverenler ve sigortalılar ile işyeri sahipleri, tasfiye ve iflâs
idaresinin memurları, işle ilgili gerçek ve tüzel kişiler, Kurumun
denetim ve kontrol ile görevlendirilmiş memurlarına bilgi verilmek üzere
çağrıldıkları zaman gelmek, gerekli olan defter, belge ve delilleri
getirip göstermek ve vermek, görevlerini yapmak için her türlü kolaylığı
sağlamak ve bu yoldaki isteklerini geciktirmeksizin yerine getirmekle
yükümlüdürler. Kurumun denetim ve kontrol ile görevlendirilmiş memurları
görevlerini yaparken, tüm kamu görevlileri gerekli kolaylığı gösterir ve
yardımcı olurlar.

Bu Kanunun uygulanması bakımından, Kurumun denetim ve kontrol ile
görevlendirilmiş memurları, 4857 sayılı İş Kanununda belirtilen denetim,
teftiş ve kontrol yetkisini de haizdir.

İhaleli işler ile özel bina inşaatı işyerleri işverenlerine, Kuruma prim
borçlarının bulunmadığını gösteren ilişiksizlik belgesinin verilmesinde,
1/6/1989 tarihli ve 3568 sayılı Serbest Muhasebecilik, Serbest
Muhasebeci Malî Müşavirlik ve Yeminli Malî Müşavirlik Kanununa göre
yetki verilmiş serbest muhasebeci malî müşavirler ile yeminli malî
müşavirler tarafından işyeri kayıtlarının incelenmesi sonucunda Kuruma
bildirildiği tespit edilen işçilik tutarlarının uygunluğu, Kurumun
denetim yetkisi saklı kalmak kaydıyla, esas alınabilir.

Usûl ve esasları Kurumca belirlenmiş hesaplama yöntemine uygun olarak
serbest muhasebeci malî müşavirler ile yeminli malî müşavirlerce
düzenlenen rapor ile Kuruma yeterli işçilik bildirilmediği anlaşılan
işyeri ve işverenlerinin, tespit edilen fark işçilik tutarı üzerinden
hesaplanacak prim, gecikme cezası ve gecikme zammı tutarını 102 nci
maddenin birinci fıkrasının (d) bendi ile (e) bendinin (4) numaralı alt
bendi uyarınca verilecek idarî para cezaları ile birlikte ödemeleri
kaydıyla ilişiksizlik belgesi verilebilir.

Kurumca belirlenen usûl ve esaslara aykırı hareket ederek Kurum zararına
sebebiyet verdiği anlaşılan serbest muhasebeci malî müşavirler ile
yeminli malî müşavirler tarafından düzenlenen raporlar dikkate alınmaz
ve bunların daha sonra düzenleyecekleri raporlar Kurumca işleme
konulmaz. Gerçeğe aykırı rapor düzenleyen serbest muhasebeci malî
müşavirler ile yeminli malî müşavirler, Kurumun bu nedenle uğradığı
zarardan işverenle birlikte müştereken ve müteselsilen sorumlu olup,
bunlar hakkında, genel hükümlere göre Kurumun takip hakkı saklıdır.
Meslek mensupları, işverenlerin devamlı işyerlerinin sigortalıları ile
yaptıkları işler ile Kurumda tescil edilmemiş veya tescil edilmiş
olmakla birlikte işçilik bildiriminde bulunulmamış olan yukarıdaki işler
hakkında inceleme yapamazlar.

Kamu idarelerinin denetim ve kontrolle görevlendirilmiş memurları, kendi
mevzuatı gereğince işyerlerinde yapacakları soruşturma, denetim ve
incelemeler sırasında, çalıştırılanların sigortalı olup olmadığını da
tespit ederek, sigortasız çalıştırılanları Kuruma bildirmek zorundadır.
Bu kurumlar ayrıca kendi mevzuatları gereğince yaptıkları inceleme ve
tespitler sırasında bu Kanuna göre sigortalı sayılanların prime esas
kazançlarının veya sigortalı gün sayılarının eksik bildirilmesi sonucunu
doğuran tespitlerini de en geç bir ay içinde Kuruma bildirirler. Kurum
bu bildirimleri esas almak üzere gerekli yasal işlemi yapar. İlgililerin
itiraz hakları saklıdır.

Bu maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**ÜÇÜNCÜ KISIM**

**Genel Sağlık Sigortası Hükümleri**

**BİRİNCİ BÖLÜM**

**Kapsamdaki Kişiler ve Tescili**

**Genel sağlık sigortalısı sayılanlar**

**MADDE 60-** Yerleşim yeri Türkiye'de olan kişilerden;

a\) 4 üncü maddenin birinci fıkrasının;

1\) (a) ve (c) bentleri gereğince sigortalı sayılan kişiler,

2\) (b) bendi gereğince sigortalı sayılan kişiler,

b\) İsteğe bağlı sigortalı olan kişiler,

c\) Yukarıdaki (a) ve (b) bentlerine göre sigortalı sayılmayanlardan;

1\) 18/6/1992 tarihli ve 3816 sayılı Ödeme Gücü Olmayan Vatandaşların
Tedavi Giderlerinin Yeşil Kart Verilerek Devlet Tarafından Karşılanması
Hakkında Kanun kapsamında yeşil kart verilen kişiler,

2\) Vatansızlar ve sığınmacılar,

3\) 1/7/1976 tarihli ve 2022 sayılı 65 Yaşını Doldurmuş Muhtaç, Güçsüz ve
Kimsesiz Türk Vatandaşlarına Aylık Bağlanması Hakkında Kanun hükümlerine
göre aylık alan kişiler,

4\) 24/2/1968 tarihli ve 1005 sayılı İstiklal Madalyası Verilmiş
Bulunanlara Vatani Hizmet Tertibinden Şeref Aylığı Bağlanması Hakkında
Kanun hükümlerine göre şeref aylığı alan kişiler,

5\) 28/5/1986 tarihli ve 3292 sayılı Vatani Hizmet Tertibi Aylıklarının
Bağlanması Hakkında Kanun hükümlerine göre aylık alan kişiler,

6\) 3/11/1980 tarihli ve 2330 sayılı Nakdi Tazminat ve Aylık Bağlanması
Hakkında Kanun hükümlerine göre aylık alan kişiler,

7\) 24/5/1983 tarihli ve 2828 sayılı Sosyal Hizmetler ve Çocuk Esirgeme
Kurumu Kanunu hükümlerine göre korunma, bakım ve rehabilitasyon
hizmetlerinden ücretsiz faydalanan kişiler,

8\) Harp malûllüğü aylığı alanlar ile Terörle Mücadele Kanunu kapsamında
aylık alanlar,

9\) 18/3/1924 tarihli ve 442 sayılı Köy Kanununun 74 üncü maddesinin
ikinci fıkrasına göre görevlendirilen kişiler,

d\) Oturma izni almış yabancı ülke vatandaşlarından yabancı bir ülke
mevzuatı kapsamında sigortalı olmayan kişiler,

e\) 25/8/1999 tarihli ve 4447 sayılı İşsizlik Sigortası Kanunu gereğince
işsizlik ödeneğinden yararlandırılan kişiler,

f\) Bu Kanun veya bu Kanundan önce yürürlükte bulunan sosyal güvenlik
kanunlarına göre gelir veya aylık bağlanmış olan kişiler,

g\) Yukarıdaki bentlerin dışında kalan ve başka bir ülkede sağlık
sigortasından yararlanma hakkı bulunmayan kişiler,

genel sağlık sigortalısı sayılır.

6 ncı maddenin birinci fıkrasının (a), (b), (c), (f), (g), (h), (ı), (j)
ve (k) bentlerinde sayılanların öncelikle, genel sağlık sigortalısının
bakmakla yükümlü olduğu kişi olup olmadığına bakılır. Genel sağlık
sigortalısının bakmakla yükümlü olduğu kişi ise tescili yapılmaz. Aksi
takdirde birinci fıkra hükümlerinden durumuna uyan bende göre genel
sağlık sigortalısı sayılır. Birinci fıkranın (f) bendi kapsamında gelir
alması nedeniyle genel sağlık sigortalısı sayılanlar, aynı zamanda diğer
bentler gereği de genel sağlık sigortalısı sayılması halinde (f) bendi
dışındaki bentler kapsamında genel sağlık sigortalısı sayılır.

6 ncı maddenin birinci fıkrasının (d), (e) ve (l) bentleri kapsamında
olanlar, ceza infaz kurumları ile tutukevleri bünyesinde bulunan hükümlü
ve tutuklular, kamu idarelerinin dış temsilciliklerinde istihdam edilen
ve temsilciliğin bulunduğu ülkede sürekli ikamet izni veya bu devletin
vatandaşlığını da haiz bulunan Türk uyruklu sözleşmeli personelden,
bulunduğu ülkenin sosyal güvenlik kurumunda sigortalı olduğunu
belgeleyenler ile kamu idarelerinin dış temsilciliklerinde istihdam
edilen sözleşmeli personelin uluslararası sosyal güvenlik sözleşmeleri
çerçevesinde ve temsilciliğin bulunduğu ülkenin kamu düzeninin zorunlu
kıldığı hallerde, bulunulan ülkede sosyal sigorta kapsamında sigortalı
olanlar, birinci fıkranın (d) bendi kapsamına girenler Türkiye'de bir
yıldan kısa süreyle yerleşik olması halinde genel sağlık sigortalısı ve
genel sağlık sigortalısının bakmakla yükümlü olduğu kişi sayılmazlar.

Birinci fıkranın (d) ve (g) bentlerinin uygulanmasında evli olanlar
için, eşlerden hangisinin bu maddeye göre genel sağlık sigortalısı,
hangisinin bakmakla yükümlü olunan kişi olacağının tespiti kendi
tercihlerine bırakılır. Diğer bentler gereği eşlerin her ikisinin de
genel sağlık sigortalılık şartlarının oluşması halinde her ikisi de ayrı
ayrı genel sağlık sigortalısı sayılır.

**Genel sağlık sigortalılığının başlangıcı, bildirimi ve tescili**

**MADDE 61-** Genel sağlık sigortalılığı başlangıcının tespiti ve tescil
işlemleri aşağıdaki hükümlere göre yürütülür. 60 ıncı maddenin birinci
fıkrasının;

a\) (a) ve (b) bentlerinde sayılanlar; sigortalı veya isteğe bağlı
sigortalı olarak tescil edildikleri tarihten itibaren genel sağlık
sigortalısı sayılır ve ayrıca bir bildirime gerek olmaksızın tescil
edilmiş sayılır.

b\) (c) bendinde sayılanlar; ilgili mevzuatları gereği yeşil kart
aldıkları, aylığa hak kazandıkları, vatansız ve sığınmacı sayıldıkları,
korunma, bakım ve rehabilitasyon hizmetlerinden ücretsiz yararlanmaya
başladıkları tarihten itibaren genel sağlık sigortalısı sayılır ve
ilgili kurumların kapsama alınan tarihten itibaren bir ay içinde
verecekleri genel sağlık sigortası giriş bildirgesi ile tescil
edilirler.

c\) (d) bendinde sayılanlar; Türkiye'deki yerleşim süresinin bir yılı
geçtiği tarihten itibaren genel sağlık sigortalısı sayılır ve bu
tarihten itibaren bir ay içinde verecekleri genel sağlık sigortası giriş
bildirgesi ile tescil edilirler.

d\) (e) bendinde sayılanlar, işsizlik ödeneğinden yararlanmaya
başladıkları tarihten itibaren genel sağlık sigortalısı sayılır ve
Türkiye İş Kurumu tarafından işsizlik ödeneğinin bağlandığı tarihten
itibaren bir ay içinde vereceği genel sağlık sigortası giriş bildirgesi
ile tescil edilirler.

e\) (f) bendinde sayılanlar; gelir veya aylıktan yararlanmaya
başladıkları tarihten itibaren genel sağlık sigortalısı sayılır ve
ayrıca bir bildirime gerek olmaksızın tescil edilmiş sayılır.

f\) (g) bendinde sayılanlar; diğer bentlere göre genel sağlık sigortalısı
olmadıkları tarihten itibaren genel sağlık sigortalısı sayılır ve bu
tarihten itibaren bir ay içinde verecekleri genel sağlık sigortası giriş
bildirgesi ile tescil edilirler.

60 ıncı madde gereği genel sağlık sigortalısı sayılanların çocukları,
ana ya da babanın tescil edilmiş olmasına bakılmaksızın ve ayrıca bir
işleme gerek olmaksızın 18 yaşına kadar genel sağlık sigortalısının
bakmakla yükümlü olduğu kişi olarak sağlık hizmetlerinden ve diğer
haklardan yararlandırılır. 18 yaşından küçük çocuğun ana ve babası da
yok ise 18 yaşına kadar 60 ıncı maddenin birinci fıkrasının (c) bendinin
(7) numaralı alt bendi kapsamında primi Devlet tarafından ödenmek üzere
genel sağlık sigortalısı sayılır.

60 ıncı madde gereği genel sağlık sigortalısı iken durumunda değişiklik
olan kişilerden, aynı maddenin birinci fıkrasının (c) bendinin (1)
numaralı alt bendine veya (g) bendi kapsamına giren kişiler durumlarında
değişiklik olduğu tarihten itibaren en geç bir ay içinde 18/6/1992
tarihli ve 3816 sayılı Kanun gereği yeşil kart veren kuruma başvurmak
zorundadır. Bu kişilere yeşil kart verilmemesi halinde değişiklik olduğu
tarihten başlamak üzere (g) bendi kapsamında genel sağlık sigortalısı
sayılırlar.

Genel sağlık sigortalılığı, yerleşim yerinin Türkiye olmadığı veya 60
ıncı maddenin üçüncü fıkrası gereği genel sağlık sigortası kapsamı
dışına çıkılan tarihten itibaren sona erer.

Bu maddede belirtilen genel sağlık sigortası giriş bildirgesini süresi
içinde vermeyenler hakkında 102 nci maddenin birinci fıkrasının (a)
bendine göre idarî para cezası uygulanır.

Genel sağlık sigortası giriş bildirgesinin içerik ve şekli ile bu
maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Sağlık hizmetleri ve diğer haklar ile bunlardan yararlanma**

**MADDE 62-** Bu Kanun gereğince genel sağlık sigortasından sağlanacak
sağlık hizmetlerinden ve diğer haklardan yararlanmak, genel sağlık
sigortalısı ve bakmakla yükümlü olduğu kişiler için bir hak, Kurum için
ise bu hizmet ve hakların finansmanını sağlamak bir yükümlülüktür.

Sağlık hizmetlerinden ve diğer haklardan genel sağlık sigortalısı ile
bakmakla yükümlü olduğu kişiler yararlandırılır.

Bu Kanun kapsamındaki kişilere sağlanacak sağlık hizmetleri ve diğer
haklar ile kişilerden alınan primlerin tutarı arasında ilişki kurulamaz.

**İKİNCİ BÖLÜM**

**Sağlanan Sağlık Hizmetleri ve Diğer Haklar**

**Finansmanı sağlanan sağlık hizmetleri ve süresi**

**MADDE 63-** Genel sağlık sigortalısının ve bakmakla yükümlü olduğu
kişilerin sağlıklı kalmalarını; hastalanmaları halinde sağlıklarını
kazanmalarını; iş kazası ile meslek hastalığı, hastalık ve analık sonucu
tıbben gerekli görülen sağlık hizmetlerinin karşılanmasını, iş
göremezlik hallerinin ortadan kaldırılmasını veya azaltılmasını temin
etmek amacıyla Kurumca finansmanı sağlanacak sağlık hizmetleri
şunlardır:

a\) Kişilerin hastalanmalarına bakılmaksızın kişiye yönelik koruyucu
sağlık hizmetleri ile insan sağlığına zararlı madde bağımlılığını
önlemeye yönelik koruyucu sağlık hizmetleri.

b\) Kişilerin hastalanmaları halinde ayakta veya yatarak; hekim
tarafından yapılacak muayene, hekimin göreceği lüzum üzerine teşhis için
gereken klinik muayeneler, laboratuvar tetkik ve tahlilleri ile diğer
tanı yöntemleri, konulan teşhise dayalı olarak yapılacak tıbbî müdahale
ve tedaviler, hasta takibi ve rehabilitasyon hizmetleri, organ, doku ve
kök hücre nakline ve hücre tedavilerine yönelik sağlık hizmetleri, acil
sağlık hizmetleri, ilgili kanunları gereğince sağlık meslek mensubu
sayılanların hekimlerin kararı üzerine yapacakları tıbbî bakım ve
tedaviler.

c\) Analık sebebiyle ayakta veya yatarak; hekim tarafından yapılacak
muayene, hekimin göreceği lüzum üzerine teşhis için gereken klinik
muayeneler, doğum, laboratuvar tetkik ve tahlilleri ile diğer tanı
yöntemleri, konulan teşhise dayalı olarak yapılacak tıbbî müdahale ve
tedaviler, hasta takibi, rahim tahliyesi, tıbbî sterilizasyon ve acil
sağlık hizmetleri, ilgili kanunları gereğince sağlık meslek mensubu
sayılanların hekimlerin kararı üzerine yapacakları tıbbî bakım ve
tedaviler.

d\) Kişilerin hastalanmaları halinde ayakta veya yatarak; ağız ve diş
muayenesi, diş hekiminin göreceği lüzum üzerine ağız ve diş
hastalıklarının teşhisi için gereken klinik muayeneler, laboratuvar
tetkik ve tahlilleri ile diğer tanı yöntemleri, konulan teşhise dayalı
olarak yapılacak tıbbî müdahale ve tedaviler, diş çekimi, konservatif
diş tedavisi ve kanal tedavisi, hasta takibi, travmaya ve onkolojik
tedaviye bağlı protez uygulamaları, ağız ve diş hastalıkları ile ilgili
acil sağlık hizmetleri, 18 yaşını doldurmamış kişilerin ortodontik diş
tedavileri ile 18 yaşını doldurmamış veya 45 yaşından gün almış
kişilerin diş protezlerinin 72 nci maddeye göre belirlenen tutarının %
50'si.

e\) Evli olmakla birlikte çocuk sahibi olmayan genel sağlık sigortalısı
kadın ise kendisinin, erkek ise karısının;

1\) Yapılan tıbbî tedavileri sonrasında normal tıbbî yöntemlerle çocuk
sahibi olamadığının ve ancak yardımcı üreme yöntemi ile çocuk sahibi
olabileceğinin Kurumca yetkilendirilen sağlık hizmet sunucuları sağlık
kurulları tarafından tıbben mümkün görülmesi,

2\) 23 yaşından büyük, 39 yaşından küçük olması,

3\) Son üç yıl içinde diğer tedavi yöntemlerinden sonuç alınamamış
olduğunun Kurumca yetkilendirilen sağlık hizmet sunucuları sağlık
kurulları tarafından belgelenmesi,

4\) Uygulamanın yapıldığı tıbbî merkezin Kurum ile sözleşme yapmış
olması,

5\) En az beş yıldır genel sağlık sigortalısı veya bakmakla yükümlü
olunan kişi olup, 900 gün genel sağlık sigortası prim gün sayısının
olması,

şartlarının birlikte gerçekleşmesi halinde en fazla iki deneme ile
sınırlı olmak üzere yardımcı üreme yöntemi tedavileri ile bir hastalığın
tedavisinin başka tıbbî bir yöntemle mümkün olmaması ve Kurumca
yetkilendirilen sağlık hizmet sunucuları sağlık kurulları tarafından
tıbben zorunlu görülmesi halinde yardımcı üreme yöntemi tedavileri.

f\) Yukarıdaki bentler gereğince sağlanacak sağlık hizmetleriyle ilgili
teşhis ve tedavileri için gerekli olabilecek kan ve kan ürünleri, kemik
iliği, aşı, ilaç, ortez, protez, tıbbî araç ve gereç, kişi kullanımına
mahsus tıbbî cihaz, tıbbî sarf, iyileştirici nitelikteki tıbbî sarf
malzemelerinin sağlanması, takılması, garanti süresi sonrası bakımı,
onarılması ve yenilenmesi hizmetleri.

Kurum, finansmanı sağlanacak sağlık hizmetlerinin teşhis ve tedavi
yöntemleri ile (f) bendinde belirtilen sağlık hizmetlerinin türlerini,
miktarlarını ve kullanım sürelerini Sağlık Bakanlığının görüşünü alarak
belirlemeye yetkilidir. Kurum, bu amaçla bilimsel komisyonlar kurar,
ulusal ve uluslararası tüzel kişilerle işbirliği yapabilir.

60 ıncı maddede sayılan genel sağlık sigortalısı sayılma şartlarının
yitirilmesi halinde, devam etmekte olan tedavi nedeniyle sağlanacak
sağlık hizmetleri kişinin iyileşmesine kadar sürer.

Bu maddenin uygulanmasına ilişkin usûl ve esaslar, Sağlık Bakanlığının
görüşü üzerine Kurum tarafından çıkarılacak yönetmelikle düzenlenir.

**Kurumca sağlanmayacak sağlık hizmetleri**

**MADDE 64-** Kurumca sağlanmayacak sağlık hizmetleri şunlardır:

a\) Vücut bütünlüğünü sağlamak amacıyla yapılan ve iş kazası ile meslek
hastalığına, kazaya, hastalıklara veya konjenital nedenlere bağlı olarak
ortaya çıkan durumlarda yapılacak sağlık hizmetleri dışında estetik
amaçlı yapılan her türlü sağlık hizmeti ile estetik amaçlı ortodontik
diş tedavileri.

b\) Sağlık Bakanlığınca izin veya ruhsat verilmeyen sağlık hizmetleri ile
Sağlık Bakanlığınca tıbben sağlık hizmeti olduğu kabul edilmeyen sağlık
hizmetleri.

Bu maddenin uygulanmasına ilişkin usûl ve esaslar Sağlık Bakanlığının
uygun görüşü alınarak, Kurumca çıkarılacak yönetmelikle düzenlenir.

**Yol gideri, gündelik ve refakatçi giderleri**

**MADDE 65-** Hekimin veya diş hekiminin muayene veya tedavi sonrası
tıbben göreceği lüzum üzerine genel sağlık sigortalısı ve bakmakla
yükümlü olduğu kişilerin sağlık hizmetinden yararlanmaları için muayene
ve tedavi edildikleri yerleşim yeri dışına yapılan sevkinde, ayakta
tedavilerde kendisinin ve bir kişi ile sınırlı olmak üzere
refakatçisinin gidiş ve dönüş yol gideri ve gündelikleri; yatarak
tedavilerde ise gidiş ve dönüş tarihleri için gündelikleri ile yol
gideri Kurumca karşılanır.

Genel sağlık sigortalısı ve bakmakla yükümlü olduğu kişilerin yatarak
tedavileri sırasında, hekimin veya diş hekiminin tıbben göreceği lüzum
üzerine yanında kalan refakatçinin yatak ve yemek giderleri bir kişi ile
sınırlı olmak üzere Kurumca karşılanır.

Yurt içinde veya yurt dışına yapılan sevkler nedeniyle ödenecek
gündelik, yol, yatak ve yemek giderlerinin tutarı 72 nci maddede
belirtilen Sağlık Hizmetleri Fiyatlandırma Komisyonu tarafından
belirlenir.

Sürekli iş göremezlik veya malûllük durumlarının tespiti, kontrolü veya
periyodik sağlık muayenesi amacıyla yapılan sağlık hizmeti giderleri ile
yol ve gündelik giderleri de bu madde hükümlerine göre ödenir.

Bu maddenin uygulanmasına ilişkin usûl ve esaslar Kurum tarafından
çıkarılacak yönetmelikle düzenlenir.

**Yurt dışında tedavi**

**MADDE 66**- 63 üncü maddede sayılan sağlık hizmetlerinin yurt içindeki
sağlık hizmet sunucularından sağlanması esastır. Ancak;

a\) 60 ıncı maddenin birinci fıkrasının (a) bendinin (1) numaralı alt
bendinde sayılan genel sağlık sigortalılarından; işverenleri tarafından
Kurumca belirlenen usûle uygun olarak veya kamu idareleri için özel
mevzuatlarında belirtilen usûle uygun olarak geçici görevle yurt dışına
gönderilenlere, acil hallerde,

b\) 60 ıncı maddenin birinci fıkrasının (a) bendinin (1) numaralı alt
bendinde sayılan genel sağlık sigortalılarından; işverenleri tarafından
Kurumca belirlenen usûle uygun olarak veya kamu idareleri için özel
mevzuatlarında belirtilen usûle uygun olarak sürekli görevle yurt dışına
gönderilenler ile bunların yurt dışında birlikte yaşadıkları bakmakla
yükümlü olduğu kişilere,

c\) Sağlık Bakanlığının uygun görüşü üzerine yurt içinde tedavisi mümkün
olmadığı tespit edilen kişilerin,

sağlık hizmetleri yurt dışında sağlanır.

Ancak, yukarıdaki fıkranın (a) ve (b) bentleri gereği yurt dışında
sağlanan sağlık hizmetlerinin Kurumca karşılanacak bedelleri, yurt
içinde sözleşmeli sağlık hizmet sunucularına ödenen tutarı geçemez. Bu
tutarı aşan kısım işverenler tarafından ödenir. Uluslararası sosyal
güvenlik sözleşmeleri hükümleri saklıdır.

Bakanlar Kurulu kararı ile birlik halinde ya da kamu idarelerinin
yetkili makamlarınca yurt dışına askerî veya güvenlik amaçlı
görevlendirilenlerin, bu Kanun kapsamına giren sağlık hizmetlerinin
sağlanması ile bu hizmetlere ilişkin giderlerin yurt içindeki sözleşmeli
sağlık hizmeti sunucularına ödenen tutarı aşan kısmı, kurumlarınca
karşılanır.

Kurum, birinci fıkranın (a) ve (b) bentleri kapsamındaki kişilerin
sağlık hizmetlerini, bu kişilerin geçici veya sürekli görev süresince
genel sağlık sigortası için Kuruma ödenen prim tutarını geçmemek
kaydıyla, ilgili ülkede sağlık sigortası yaptırmak suretiyle de
sağlayabilir.

Birinci fıkranın (c) bendi gereğince yurt dışına sevk edilen kişilerin
sağlık hizmeti bedelinin tümü ödenir. Ancak bu tutar varsa Kurumun yurt
dışında sevke konu tedaviye ilişkin sözleşmeli olduğu sağlık hizmet
sunucularına ödenen tutarı geçemez. Bu kişilerin 65 inci madde
hükümlerine göre yapılacak giderleri ayrıca karşılanır.

Yukarıdaki haller dışında, yurt dışında sağlık hizmetlerine ilişkin
giderler Kurumca ödenmez.

Bu maddenin uygulanmasında 4 üncü maddenin birinci fıkrasının (c) bendi
kapsamında sigortalı olması nedeniyle genel sağlık sigortalısı
sayılanların daimi olarak altı aydan fazla süreyle yurt dışında
görevlendirilmeleri durumu, sürekli görevle yurt dışına gönderilme
sayılır.

Kamu idarelerinde çalışan sigortalılar dışında 4 üncü maddenin birinci
fıkrasının (a) bendi kapsamındaki sigortalıların geçici veya sürekli
görevlendirilmesine ilişkin usûller ve süreler ile bu maddenin
uygulanmasına ilişkin diğer usûl ve esaslar, ilgili Bakanlıkların görüşü
alınarak Kurum tarafından çıkarılacak yönetmelikle düzenlenir.

**ÜÇÜNCÜ BÖLÜM**

**Sağlık Hizmetlerinden Yararlanma Şartları ve Katılım Payı**

**Sağlık hizmetlerinden yararlanma şartları**

**MADDE 67-** 18 yaşını doldurmamış olan kişiler, tıbben başkasının
bakımına muhtaç olan kişiler, acil haller, iş kazası ile meslek
hastalığı halleri, bildirimi zorunlu bulaşıcı hastalıklar, 63 üncü
maddenin birinci fıkrasının (a) ve (c) bentleri gereğince sağlanan
sağlık hizmetleri, 75 inci maddede sayılan afet ve savaş ile grev ve
lokavt hali hariç olmak üzere sağlık hizmetlerinden ve diğer haklardan
yararlanabilmek için;

a\) 60 ıncı maddenin birinci fıkrasının (f) bendi hariç diğer bentleri
gereği genel sağlık sigortalısı ve bakmakla yükümlü olduğu kişilerin,
sağlık hizmeti sunucusuna başvurduğu tarihten önceki son bir yıl içinde
toplam 30 gün genel sağlık sigortası prim ödeme gün sayısının olması,

b\) 60 ıncı maddenin birinci fıkrasının (a) bendinin (2) numaralı alt
bendi ile (b), (d) ve (g) bentlerine tâbi olan genel sağlık sigortalısı
ve bakmakla yükümlü olduğu kişilerin yukarıdaki bentte sayılan şartla
birlikte, sağlık hizmeti sunucusuna başvurduğu tarihte kısa ve uzun
vadeli sigorta primleri dahil genel sağlık sigortası prim borcunun
bulunmaması,

şarttır.

Ayrıca genel sağlık sigortalısı ve bakmakla yükümlü olduğu kişilerin
sağlık hizmetlerinden ve diğer haklardan yararlanabilmeleri için sağlık
hizmet sunucularına başvurduklarında acil haller hariç olmak üzere (acil
hallerde ise acil halin sona ermesinden sonra); nüfus cüzdanı, sürücü
belgesi, evlenme cüzdanı, pasaport veya Kurum tarafından verilen resimli
sağlık kartı belgelerinden birinin gösterilmesi zorunludur.

Bu maddenin uygulanmasına ilişkin usûl ve esaslar Kurum tarafından
çıkarılacak yönetmelikle düzenlenir.

**Katılım payı alınması**

**MADDE 68-** 63 üncü maddede sayılan sağlık hizmetlerinden katılım payı
alınacak olanlar şunlardır:

a\) Ayakta tedavide hekim ve diş hekimi muayenesi.

b\) Ortez, protez, iyileştirme araç ve gereçleri.

c\) Ayakta tedavide sağlanan ilaçlar.

Katılım payı, birinci fıkranın (a) bendindeki sağlık hizmetleri için 2
Yeni Türk Lirası olarak uygulanır. Katılım payı, (b) ve (c) bendindeki
sağlık hizmetleri için gereksiz kullanımı azaltma, sağlık hizmetlerinin
niteliği itibarıyla hayati öneme sahip olup olmaması, kişilerin prime
esas kazançlarının, gelir ve aylıklarının tutarı ve benzeri ölçütler
dikkate alınarak % 10 ilâ % 20 oranları arasında olmak üzere Kurumca
belirlenir. Birinci fıkranın (a) bendindeki sağlık hizmetleri için
belirlenen katılım payı tutarı, 4/1/1961 tarihli ve 213 sayılı Vergi
Usul Kanunu uyarınca belirlenen yeniden değerleme oranı kadar her yıl
artırılır. Birinci fıkranın (a) bendi gereği belirlenen katılım payını,
birinci basamak sağlık hizmet sunucularında yapılan muayenelerde
almamaya ya da daha düşük tutarlarda belirlemeye Kurum yetkilidir.

İkinci fıkrada belirtilen katılım payı tutarı ve oranları, genel sağlık
sigortalısı ve bakmakla yükümlü olduğu kişilerin sevk zincirine uymadan,
diğer basamaktaki sağlık hizmet sunucularına doğrudan müracaatları
halinde % 50 oranında artırılarak uygulanır.

Genel sağlık sigortalısı ve bakmakla yükümlü olduğu kişilerin birinci
fıkranın (b) bendi gereği ödeyecekleri katılım payının tutarı, sağlık
hizmetinin alındığı tarihteki asgarî ücretin % 75'ini geçemez.

63 üncü maddenin birinci fıkrasının (e) bendi gereğince sağlanan ve bir
hastalığın tedavisinin başka tıbbî bir yöntemle mümkün olmaması
nedeniyle yapılacak yardımcı üreme yöntemi tedavisi dışındaki, yardımcı
üreme yöntemi tedavisinde katılım payı ilk denemede % 30, ikinci
denemede % 25 oranında uygulanır. Ancak katılım payında dördüncü fıkra
gereği uygulanan üst limit dikkate alınmaz.

60 ıncı maddenin birinci fıkrasının (c) bendinin (1), (2) ve (3)
numaralı alt bentleri gereği genel sağlık sigortalısı sayılanlar ile
bunların bakmakla yükümlü olduğu kişilerin ödemiş oldukları katılım
payları, talepleri halinde, 29/5/1986 tarihli ve 3294 sayılı Sosyal
Yardımlaşma ve Dayanışmayı Teşvik Kanunu hükümlerine göre kendilerine
geri ödenir.

Katılım paylarını, gelir veya aylık alan kişilerin gelir veya
aylıklarından, çalışanların ücret veya maaşlarından mahsup edilmek
suretiyle tahsile ve katılım paylarının ödenme usûlünü belirlemeye Kurum
yetkilidir. Sözleşmeli sağlık hizmeti sunucularına, tahsil ettikleri
katılım payı düşüldükten sonra kalan tutar ödenir.

Katılım paylarının hesaplanmasında 72 nci maddeye göre tespit edilen
sağlık hizmeti tutarları esas alınır. Kurumca belirlenen katılım
paylarını tahsil etmeyen sağlık hizmet sunucularına 102 nci maddenin (j)
bendi gereğince idarî para cezası uygulanır.

Katılım paylarının ödenme usûlleri ile bu maddenin uygulanmasına ilişkin
diğer usûl ve esaslar, Kurum tarafından çıkarılacak yönetmelikle
düzenlenir.

**Katılım payı alınmayacak haller, sağlık hizmetleri ve kişiler **

**MADDE 69-** 68 inci maddede sayılan sağlık hizmetlerinden katılım payı
alınmayacak haller, sağlık hizmetleri ve kişiler şunlardır:

a\) İş kazası ile meslek hastalığı halleri ile askerî tatbikat ve
manevralarda sağlanan sağlık hizmetleri.

b\) 75 inci maddede yer alan afet ve savaş hali nedeniyle sağlanan sağlık
hizmetleri.

c\) Aile hekimi muayeneleri ve kişiye yönelik koruyucu sağlık hizmetleri.

d\) Sağlık kurulu raporu ile belgelendirilmek şartıyla; Kurumca
belirlenen kronik hastalıklar ve hayati önemi haiz 68 inci maddenin
birinci fıkrasının (b) bendi kapsamındaki sağlık hizmetleri ile organ
nakli.

e\) Kontrol muayeneleri.

f\) 60 ıncı maddenin birinci fıkrasının (c ) bendinin (4), (5), (6), (7)
ve (8) numaralı alt bentleri kapsamında sayılanlar, vazife malûlleri ile
4 üncü maddenin üçüncü fıkrasının (d) ve (e) bentlerinde sayılanlar.

Bu madde gereğince katılım payı alınmayacak sağlık hizmetlerini tek tek
veya gruplandırarak tespite Kurum yetkilidir.

**Hizmet basamakları ve sevk zinciri**

**MADDE 70-** Bu Kanunun uygulanması bakımından sağlık hizmeti
sunucuları birinci, ikinci ve üçüncü basamak olarak Sağlık Bakanlığı
tarafından sınıflandırılır. Bu basamaklar ve sağlık hizmet sunucuları
arasında sevk zinciri; tanı, ön tanı, hekimlerin ve diş hekimlerinin
uzmanlıkları dikkate alınmak suretiyle tüm yurtta veya il ya da ilçe
bazında Sağlık Bakanlığının görüşü alınarak Kurum tarafından belirlenir.
Aile hekimleri birinci basamak hizmet sunucuları içinde yer alır.

Kurumca sağlık hizmetlerinin sağlanabilmesi için, genel sağlık
sigortalısı ve bakmakla yükümlü olduğu kişiler sevk zinciri kurallarına
uygun hareket etmek zorundadır.

İş kazası ile meslek hastalığı, afet ve savaş hali ile acil haller
dışında, sevk zincirine uyulmadan genel sağlık sigortalısı ve bakmakla
yükümlü olduğu kişiler tarafından sözleşmeli sağlık hizmeti sunucularına
yapılan başvurular sonucu alınan sağlık hizmetlerinin 72 nci madde
gereği belirlenen tutarının % 70'i Kurumca ödenir. Aradaki fark, genel
sağlık sigortalısı ve bakmakla yükümlü olduğu kişiler tarafından ödenir.

**Kimlik tespiti ve acil haller**

**MADDE 71-** Sağlık hizmeti sunucuları, genel sağlık sigortalısı ve
bakmakla yükümlü olduğu kişilere sağlık hizmeti sunumu aşamasında (acil
hallerde ise acil halin sona ermesinden sonra), 67 nci maddenin ikinci
fıkrasında sayılan belgeleri ve bu belgelerin başvuran kişiye ait olup
olmadığını kontrol etmek zorundadır. Bu zorunluluğu yerine getirmeyen
sağlık hizmet sunucuları hakkında 102 nci maddenin birinci fıkrasının
(ı) bendi gereği idarî para cezası uygulanır.

Genel sağlık sigortalısı ve bakmakla yükümlü olduğu kişilerin kendi
adına bir başkasının sağlık hizmeti almasını veya Kurumdan haksız bir
menfaat temin etmesini sağlaması yasaktır. Bu fiilleri işleyenlerden
Kurumun uğradığı zararın iki katı kanunî faiziyle birlikte müştereken ve
müteselsilen tahsil edilir ve ilgililer hakkında 26/9/2004 tarihli ve
5237 sayılı Türk Ceza Kanunu hükümleri uygulanır.

Bu Kanunun uygulamasında acil hallerin ve acil sağlık hizmetlerinin
neler olduğuna, hangi yöntem ve ölçütlerle tespit edileceğine ilişkin
hususlar, Sağlık Bakanlığının uygun görüşü üzerine Kurum tarafından
çıkarılacak yönetmelikle düzenlenir.

**DÖRDÜNCÜ BÖLÜM**

**Malî ve Çeşitli Hükümler**

**Sağlık hizmetlerinin ödenecek bedellerinin belirlenmesi **

**MADDE 72-** 63 üncü madde hükümlerine göre sağlanan sağlık
hizmetlerinin ve 65 inci madde gereği ödenecek gündelik, yol, yatak ve
yemek giderlerinin Kurumca ödenecek bedellerini; sağlık hizmetinin
sunulduğu il ve basamak, sağlık hizmetlerinin maliyeti, Devletin
doğrudan veya dolaylı olarak sağlamış olduğu sübvansiyonlar, sağlık
hizmetinin niteliği itibariyle hayati öneme sahip olup olmaması, kanıta
dayalı tıp uygulamaları, teşhis ve tedavi maliyetini esas alan
maliyet-etkililik ölçütleri ve genel sağlık sigortası bütçesi dikkate
alınmak suretiyle, her bir sağlık hizmeti için belirlemeye Sağlık
Hizmetleri Fiyatlandırma Komisyonu yetkilidir.

Komisyon; Maliye Bakanlığını, Sağlık Bakanlığını, Devlet Planlama
Teşkilatı Müsteşarlığını, Hazine Müsteşarlığını ve Kurumu temsilen
toplam beş üyeden oluşur. Komisyon kararlarını yılı merkezî yönetim
bütçesi yönünden Maliye Bakanlığının görüşünü almak suretiyle salt
çoğunluk ile alır; kararlar Resmî Gazetede yayımlanır. Komisyonca
gerekli görülen hallerde sağlık hizmetlerinin türlerine göre birden
fazla alt komisyon kurulabilir. Komisyonun sekretarya işlemleri Kurumca
yerine getirilir.

Sağlık Hizmetleri Fiyatlandırma Komisyonuna iştirak edenlere, ayda iki
defadan fazla olmamak üzere katıldıkları her toplantı günü için (3000)
gösterge rakamının memur aylık katsayısı ile çarpılarak bulunacak tutarı
üzerinden toplantı ücreti ödenir. Komisyon çalışmaları ile ilgili her
türlü giderler Kurumca ödenir.

Kurum, Komisyon adına çalışmalarına başlamadan önce Yüksek Öğretim
Kurulunun, Türk Tabipleri Birliğinin, Türk Diş Hekimleri Birliğinin,
Türk Eczacıları Birliğinin, Türkiye Odalar ve Borsalar Birliğinin,
Türkiye Sigorta ve Reasürans Şirketleri Birliğinin, Türkiye İşveren
Sendikaları Konfederasyonunun, en fazla üyeye sahip ilk üç işçi ve kamu
çalışanları konfederasyonunun, en fazla üyeye sahip Optisyenlik
Derneğinin, Türkiye Esnaf ve Sanatkârları Konfederasyonunun, en fazla
üyeye sahip özel sağlık kurum ve kuruluşları dernekleri veya
federasyonlarının, en fazla üyeye sahip özel polikliniklerin dernek veya
federasyonlarının, en fazla üyeye sahip özel tıbbî malzeme üretici veya
ithalatçıları dernekleri veya federasyonlarının, en fazla üyeye sahip
tıp uzmanlık derneklerinin ve Komisyonca uygun görülecek diğer kurum ve
kuruluşların görüşlerini alır. İlgili kurumlar bir ay içinde görüşlerini
göndermek zorundadır. Komisyon çalışmalarının başlangıcında, bu
kurumların temsilcilerinin katılımı ile oluşturulacak toplantıda
görüşlerini sözlü olarak da dinler.

Sağlık Hizmetleri Fiyatlandırma Komisyonunun çalışmasına, görev ve
yetkileri ile bu maddenin uygulanmasına ilişkin diğer usûl ve esaslar,
Komisyon üyesi kurumların görüşleri alınarak Kurum tarafından
çıkarılacak yönetmelikle düzenlenir.

**Sağlık hizmetlerinin sağlanma yöntemi ve sağlık giderlerinin
ödenmesi**

**MADDE 73-** Bu Kanuna göre sağlık hizmetleri, Kurum ile yurt içindeki
veya yurt dışındaki sağlık hizmeti sunucuları arasında yapılan
sözleşmeler yoluyla ve/veya bu Kanun hükümlerine uygun olarak genel
sağlık sigortalısı ve bakmakla yükümlü olduğu kişilerin sözleşmesiz
sağlık hizmeti sunucularından satın aldıkları sağlık hizmeti
giderlerinin ödenmesi suretiyle sağlanır.

Kurum, sağlık hizmet sunucularının sözleşme başvurularının
değerlendirilmesinde, sonuçlandırılmasında ve uygulanmasında sağlık
hizmeti sunucuları arasında; sözleşmesiz sağlık hizmeti sunucularından
satın aldıkları sağlık hizmeti giderlerinin ödenmesi aşamasında ise
genel sağlık sigortalıları ve bakmakla yükümlü olduğu kişiler arasında
tarafsızlık, hakkaniyet ve açıklık ilkelerine uymak ve bunun
uygulandığının izlenebileceği bir sistem kurmak ve tıbbî etik ve
deontoloji kurallarına uygunluğu aramak zorundadır.

Kurum, provizyon işlemlerini yürütmek üzere sağlık hizmeti sunucularının
mahallinde provizyon merkezi açabilir ve personel çalıştırabilir.
Sözleşmeli sağlık hizmeti sunucuları, bu amaçla Kuruma uygun bağımsız
mekân tahsis etmek zorundadır.

Sözleşmeli sağlık hizmeti sunucuları, genel sağlık sigortalısı ve
bakmakla yükümlü olduğu kişilerden sözleşmeli olduğu sağlık hizmetleri
için otelcilik hizmetleri ile öğretim üyesi tarafından sağlanan sağlık
hizmetleri dışında, herhangi bir fark ödemesi talep edemez. Otelcilik
hizmeti ile öğretim üyesi tarafından sağlanan sağlık hizmetleri için
genel sağlık sigortalısı ve bakmakla yükümlü olduğu kişilerden
alınabilecek fark ödemesi, 72 nci maddeye göre belirlenen tutarın iki
katını geçemez. Bu farkın alınabilmesi için, kişilerin fark ödemeyi
kabul ettiğinin yazılı olarak belgelenmesi zorunludur. Otelcilik hizmeti
ile öğretim üyesi tarafından sağlanan sağlık hizmetleri dışında veya
belirlenen tavanın üzerinde fark alınması halinde, sözleşmeli sağlık
hizmeti sunucularının sözleşmeleri bir yıl süreyle feshedilir.

Sözleşmesiz sağlık hizmeti sunucularından acil hallerde alınan sağlık
hizmeti bedeli, 72 nci madde gereği sözleşmeli sağlık hizmeti sunucuları
için belirlenen bedeller esas alınarak genel sağlık sigortalısı ve
bakmakla yükümlü olduğu kişilere fatura karşılığı ödenir. Sözleşmesiz
sağlık hizmeti sunucuları, acil hallerde genel sağlık sigortalısı ve
bakmakla yükümlü olduğu kişilerden veya Kurumdan herhangi bir fark talep
edemez.

70 inci maddedeki hükümlere uyulmak şartıyla, sözleşmesiz sağlık hizmeti
sunucularından sağlık hizmeti almayı tercih eden genel sağlık
sigortalısı ve bakmakla yükümlü olduğu kişilere, 72 nci madde gereği
sözleşmeli sağlık hizmeti sunucuları için belirlenen bedellerin % 70'i
fatura karşılığı ödenir. 70 inci madde hükümlerine uymaksızın
sözleşmesiz sağlık hizmeti sunucularından sağlık hizmeti almayı tercih
eden genel sağlık sigortalısı ve bakmakla yükümlü olduğu kişilere, 72
nci madde gereği sözleşmeli sağlık hizmeti sunucuları için belirlenen
bedellerin % 50'si fatura karşılığı ödenir.

Sözleşmesiz sağlık hizmeti sunucularından satın alınan sağlık hizmeti
bedelinin bu maddenin dördüncü ve beşinci fıkralarına göre Kurumca
ödenebilmesi için; Sağlık Bakanlığı veya ilgili kamu idareleri
tarafından ödenecek sağlık hizmetine ilişkin sağlık hizmeti sunucularına
ruhsat veya izin verme uygulamasının olması halinde ruhsat veya izin
alınmış olması, ayrıca Kurumca sözleşmesiz sağlık hizmeti sunucusunun
şartlarının sözleşmeli sağlık hizmeti sunucusunda aranan şartlara uygun
olduğunun kabul edilmesi şarttır.

Sağlık hizmeti sunucuları, genel sağlık sigortalısı ve bakmakla yükümlü
olduğu kişilerin sağlık hizmetlerinden yararlanmaya müstahak olup
olmadığını, Kurumun elektronik veya diğer ortamlarda sağlayacağı
yöntemlere uygun olarak kontrol etmek ve belgelemek zorundadır.

Sağlık hizmeti satın alma sözleşmelerinin hazırlanması ve akdedilmesi,
sağlık hizmeti giderlerinin ödenmesi ve bu maddenin uygulanmasına
ilişkin diğer usûl ve esaslar, Kurum tarafından çıkarılacak yönetmelikle
düzenlenir.

**Genel sağlık sigortası gelirlerinin kullanım amacı, kısa ve uzun
vadeli sigorta kolları için yapılan sağlık harcamaları**

**MADDE 74-** Genel sağlık sigortası prim gelirleri; yönetim giderleri,
genel sağlık sigortasından sağlanan sağlık hizmetleri ve diğer haklar
dışında başka bir amaçla kullanılamaz.

Uzun ve kısa vadeli sigorta kolları bakımından sürekli iş göremezlik,
malûllük, çalışma gücü kaybı hallerinin tespiti veya bu amaçla yapılan
kontroller nedeniyle oluşan sağlık hizmeti giderleri ile 72 nci maddeye
göre, usûl ve esasları Kurumca belirlenecek gündelik ve yol giderleri,
refakatçı giderleri, kısa ve uzun vadeli sigorta kolları prim
gelirlerinden karşılanır.

**Doğal afetler veya savaş hali**

**MADDE 75-** 15/5/1959 tarihli ve 7269 sayılı Umumi Hayata Müessir
Afetler Dolayısiyle Alınacak Tedbirlerle Yapılacak Yardımlara Dair Kanun
kapsamındaki afetler ile 4/11/1983 tarihli ve 2941 sayılı Seferberlik ve
Savaş Hali Kanunu gereğince ilân edilen savaş halinde genel sağlık
sigortalısı ve bakmakla yükümlü olduğu kişilerin sağlık hizmetleri Kurum
tarafından sağlanmaya devam edilir. Ancak, afet veya savaş hallerine
bağlı nedenlerden dolayı Kurumca yapılan sağlık hizmeti giderleri,
giderlerin ödendiği takvim yılı sonu esas alınarak genel bütçeden Kuruma
bir yıl içinde transfer edilir.

**İşverenin, genel sağlık sigortalısının ve üçüncü kişilerin
sorumluluğu**

**MADDE 76-** İşveren, iş kazasına uğrayan veya meslek hastalığına
tutulan genel sağlık sigortalısına sağlık durumunun gerektirdiği sağlık
hizmetlerini derhal sağlamakla yükümlüdür. Bu amaçla işveren tarafından
yapılan ve belgelere dayanan sağlık hizmeti giderleri ve 65 inci madde
hükümlerine göre yapılacak masraflar Kurum tarafından karşılanır.

Birinci fıkrada belirtilen yükümlülüklerin yerine getirilmesindeki
ihmalinden veya gecikmesinden dolayı, genel sağlık sigortalısının tedavi
süresinin uzamasına veya malûl kalmasına veya malûllük derecesinin
artmasına sebep olan işveren, Kurumun bu nedenle yaptığı her türlü
sağlık hizmeti giderini ödemekle yükümlüdür.

İlgili kanunları gereğince sağlık raporu alınması gerektiği halde sağlık
raporuna dayanmaksızın veya alınan raporlarda söz konusu işte çalışması
tıbbî yönden elverişli olmadığı belirtildiği halde genel sağlık
sigortalısını çalıştıran işverenlere, bu nedenle Kurumca yapılan sağlık
hizmeti giderleri tazmin ettirilir.

İş kazası ile meslek hastalığı, işverenin kastı veya sigortalının iş
sağlığını koruma ve iş güvenliği ile ilgili mevzuat hükümlerine aykırı
hareketi sonucu olmuşsa, Kurumca yapılan sağlık hizmeti giderleri
işverene tazmin ettirilir. İşverenin sorumluluğunun tespitinde
kaçınılmazlık ilkesi dikkate alınır.

Hekim veya diş hekimi sağlık raporu ile belli bir işte çalışamayacağı
belgelenen 4 üncü maddenin birinci fıkrasının (a) ve (c) bentleri
kapsamındaki kişiler bu işte çalıştırılamaz. Bu kişileri çalıştıran
işverenler, genel sağlık sigortalısının aynı hastalık sebebiyle Kurumca
yapılan masraflarını ödemekle yükümlüdür. Bu kişiler, bir başka işverene
ait işyerinde çalışmış ise, bu durumu bilerek çalıştıran işveren ile
genel sağlık sigortalısı, doğacak masraflardan Kuruma karşı müştereken
ve müteselsilen sorumludur.

Genel sağlık sigortalısına ve bunların bakmakla yükümlü olduğu kişiler
için Kurumun sağlık hizmeti sağlamasına veya bu kişilerin tedavi
süresinin uzamasına, kastı veya kusurlu bir hareketi veya ilgili
kanunlarla verilmiş bir görevi yapmaması veya savsaması nedeniyle sebep
olduğu mahkeme kararıyla tespit edilen üçüncü kişilere, Kurumun yaptığı
sağlık hizmeti giderleri tazmin ettirilir.

**Sözleşmeli sağlık hizmeti sunucularının duyurulması ve sağlık hizmet
sunucusunu seçme serbestisi**

**MADDE 77-** Bu Kanun gereğince genel sağlık sigortalısı ve bakmakla
yükümlü olduğu kişilerin sağlık hizmetinden yararlanmak için
başvuracakları yurt içinde veya yurt dışındaki sözleşmeli sağlık hizmeti
sunucularının unvan, isim ve adresleri Kurumca elektronik ortamda veya
diğer yöntemlerle duyurulur.

Genel sağlık sigortalıları ve bakmakla yükümlü olduğu kişiler, sağlık
hizmeti sunucuları arasından, genel sağlık sigortasıyla ilgili diğer
madde hükümlerine uymak şartıyla istediğini seçme hakkına sahiptir.

**Sağlık hizmeti sunucularının kayıt ve bildirim zorunluluğu ve kontrol
yetkisi**

**MADDE 78-** Kurum ile sözleşmesi olup olmadığına bakılmaksızın tüm
sağlık hizmeti sunucuları, sağlık hizmeti sunduğu tüm kişilere ait
sözleşme hükümlerinde yer verilen bilgileri, belirlenen yöntemlere ve
süreye uygun biçimde elektronik ortamda veya yazılı olarak Kuruma
göndermek zorundadır. Bu bilgiler gönderilmeksizin talep edilen sağlık
hizmeti bedelleri, bilgiler gönderilinceye kadar ödenmez.

Genel sağlık sigortalısı ve bakmakla yükümlü olduğu kişinin sağlık
bilgilerinin gizliliği esastır. Sağlık bilgilerinin ne şekilde
korunacağı, ulusal güvenlik nedeniyle sağlık bilgisi paylaşıma
açılmayacak kişilerin tespiti ilgili bakanlıkların önerisi üzerine
Bakanlıkça tespit edilir.

Kurum, genel sağlık sigortası hükümlerinin uygulanmasıyla ilgili olarak
işverenler, sağlık hizmeti sunucuları ve diğer gerçek ve tüzel kişiler
nezdindeki defter, belge ve bilgileri inceleyebilir, ibrazını
isteyebilir.

Kurum, bu Kanunda belirtilen görevleriyle ilgili olarak sağlık hizmeti
sunucularının yürüttüğü hizmet ve işlemleri kontrol yetkisine sahiptir.
Kurum, bu yetkisini görevlendirdiği personeli vasıtasıyla veya kamu
kurumları ve özel kurumlardan hizmet satın almak suretiyle kullanabilir.

**DÖRDÜNCÜ KISIM**

**Primlere İlişkin Hükümler**

**BİRİNCİ BÖLÜM**

**Prim Alınması, Prime Esas Kazanç, Prim Oranları ve Asgarî İşçilik**

**Prim alınması zorunluluğu**

**MADDE 79-** Kısa ve uzun vadeli sigortalar ile genel sağlık sigortası
için, bu Kanunda öngörülen her türlü ödemeler ile yönetim giderlerini
karşılamak üzere Kurum prim almak, ilgililer de prim ödemek zorundadır.

Kurumca tahsil edilen genel sağlık sigortası primleri, tahsil edilmesini
müteakip doğrudan Kurum bütçesinin genel sağlık sigortası kalemine
aktarılır.

**Prime esas kazançlar **

**MADDE 80**- 4 üncü maddenin birinci fıkrasının (a) ve (c) bentleri
kapsamındaki sigortalıların prime esas kazançlarının hesabında;

a\) Hak edilen ücretler ile prim, ikramiye ve bu nitelikteki her çeşit
istihkaktan o ay için yapılan ödemelerin brüt toplamı esas alınır.

b\) Ölüm, doğum ve evlenme yardımları, görev yollukları, kıdem tazminatı,
iş sonu tazminatı veya kıdem tazminatı mahiyetindeki toplu ödeme, keşif
ücreti, ihbar ve kasa tazminatları, emekli ikramiyesi ile Bakanlıkça
tutarları yıllar itibarıyla belirlenecek yemek, çocuk ve aile zamları,
özel sağlık sigortalarına ve bireysel emeklilik sistemine ödenen ve
aylık toplamı asgarî ücretin % 30'unu geçmeyen özel sağlık sigortası
primi ve bireysel emeklilik katkı payları tutarları, görevin yerine
getirilmesi için zorunlu olarak yapılan aynî yardımlar ile Bakanlıkça
belirlenecek diğer aynî yardımların asgarî ücretin % 30'unu geçmeyen
kısmı, prime esas kazanca tâbi tutulmaz.

c\) Bu Kanunun 4 üncü maddesinin birinci fıkrasının (c) bendine tâbi
sigortalılara ödenen döner sermaye katkı payları ve döner sermayelerden
başka adla yapılan bu nitelikteki her türlü ödemeler ile ikramiyeler ve
benzeri ödemelerden en yüksek Devlet memuru aylığının % 200'ünü aşan
kısmı prime esas kazanca tâbi tutulmaz.

Yukarıdaki fıkranın (b) ve (c) bentlerinde belirtilen istisnalar dışında
her ne adla yapılırsa yapılsın tüm ödemeler prime esas kazanca tâbi
tutulur. Diğer kanunlardaki prime tâbi tutulmaması gerektiğine dair
muafiyet ve istisnalar bu Kanunun uygulanmasında dikkate alınmaz.

Ücretler hak edildikleri aya mal edilmek suretiyle prime tâbi tutulur.
Diğer ödemeler ise öncelikle ödendiği ayın kazancına dahil edilir ve
ücret dışındaki bu ödemelerin üst sınırı aşan kısmı, ödemenin yapıldığı
ayı takip eden aydan başlanarak oniki ayı geçmemek üzere üst sınırın
altında kalan sonraki ayların prime esas kazançlarına ilave edilir.
Toplu iş sözleşmelerine tâbi işyerleri işverenlerince veya kamu
idareleri veya yargı mercilerince verilen kararlara istinaden, sonradan
ödenen ücret dışındaki ödemelerin hizmet akdinin mevcut olmadığı veya
askıda olduğu bir tarihte ödenmesi durumunda, 82 nci madde hükmü de
nazara alınmak suretiyle prime esas kazancın tâbi olduğu en son ayın
kazancına dahil edilir. Bu durumlarda sigorta primlerinin, yukarıda
belirtilen mercilerin kararlarının kesinleşme tarihini izleyen ayın
sonuna kadar ödenmesi halinde, gecikme cezası ve gecikme zammı alınmaz
ve 102 nci madde hükümleri uygulanmaz.

Saatlik, günlük, haftalık veya aylık olarak belirli bir ücrete dayanmış
olmayıp da komisyon ücreti ve kâra katılma gibi belirsiz zaman ve tutar
üzerinden ücret alan sigortalıların prim ve ödeneklerinin hesabında esas
tutulacak günlük kazançları, 82 nci madde hükmüne göre belirlenen alt
sınırdır.

Bir işverene tâbi olarak çalışan sigortalının belirli ücretinin dışında
ayrıca yukarıdaki fıkra kapsamında ücret alması halinde, prime esas
günlük kazancı bunların toplamından oluşur.

Bu Kanun gereğince primlerin hesabına esas tutulacak günlük kazanç,
sigortalının, bir ay için prime esas tutulan kazancının otuzda biridir.
Ancak günlük kazancın hesabına esas tutulan ay içindeki bazı günlerde
çalışmamış ve çalışmadığı günler için ücret almamış sigortalının günlük
kazancı, o ay için prime esas tutulan kazancının ücret aldığı gün
sayısına bölünmesi suretiyle hesaplanır.

Sigortalıların günlük kazançlarının hesabında esas tutulan gün sayıları,
aynı zamanda, bunların prim ödeme gün sayılarını gösterir. Ancak,
işveren ve sigortalı arasında kısmî süreli hizmet akdinin yazılı olarak
yapılmış olması kaydıyla, ay içerisinde günün bazı saatlerinde çalışan
ve çalıştığı saat karşılığında ücret alan sigortalının ay içindeki prim
ödeme gün sayısı, ay içindeki toplam çalışma saati süresinin 4857 sayılı
İş Kanununa göre belirlenen haftalık çalışma süresine göre hesaplanan
günlük çalışma saatine bölünmesi suretiyle bulunur. Bu şekildeki
hesaplamada gün kesirleri bir gün kabul edilir.

İşveren ve sigortalı arasında çağrı üzerine çalışmaya dayalı yazılı iş
sözleşmesinde taraflar arasında çalışma süresi gün, hafta ve ay olarak
belirlenmemiş ise, sigortalının ay içindeki prim ödeme gün sayısı
yukarıdaki fıkra hükmüne göre hesaplanır.

4 üncü maddenin birinci fıkrasının (b) bendi kapsamındaki sigortalıların
aylık prime esas kazançları, 82 nci maddeye göre belirlenen prime esas
günlük kazanç alt sınırı ile üst sınırı arasında kalmak şartı ile
kendileri tarafından beyan edilecek günlük kazancın otuz katıdır. Bu
sigortalılar tarafından Kurumca belirlenen sürelerde aylık prime esas
kazanç beyan edilir. Ancak beyan edilen kazançta bir değişiklik olması
durumunda, sigortalının yeniden beyan ettiği kazanç üzerinden hesaplanan
prim tahsil edilir.

4 üncü maddenin birinci fıkrasının (b) bendi kapsamında sigortalı
sayılan kişi, aynı zamanda işveren ise beyan edeceği aylık kazancı,
çalıştırdığı sigortalıların kazancının en yükseğinden az olamaz. Beyanda
bulunmayan sigortalının primleri, prime esas asgarî aylık kazanç
üzerinden hesap ve tahsil edilir. Beyanda bulunmayan veya beyan ettiği
kazancın düşük olduğu tespit edilen sigortalıların prime esas
kazançları, tespit edilen kazanç düzeyine çıkartılarak beyan edilen
kazançla arasındaki farkın primi 89 uncu madde hükümlerine göre gecikme
cezası ve gecikme zammı uygulanmak suretiyle tahsil edilir.

Sigortalı olmayı gerektiren şekilde birden fazla işte çalışılması
halinde, bu Kanun gereğince alınacak primlerine esas tutulacak aylık ve
günlük kazancının tespitinde, yalnızca bu Kanunun 53 üncü maddesine göre
belirlenen 4 üncü maddenin ilgili bendi kapsamındaki işlerden elde
ettiği aylık ve günlük kazanç tutarı ayrı ayrı dikkate alınır ve primler
buna göre hesaplanır.

Yalnızca genel sağlık sigortasına tâbi olanlar bakımından prime esas
aylık kazancın tespitinde; 60 ıncı maddenin birinci fıkrasının (d) ve
(g) bentlerinde sayılan kişiler için 82 nci maddeye göre belirlenen
prime esas günlük kazanç alt sınırının iki katının otuz günlük tutarı,
60 ıncı maddenin birinci fıkrasının (c) bendinde belirtilen kişiler için
asgarî ücret, 60 ıncı maddenin birinci fıkrasının (e) bendi ile 5 inci
maddenin (f) bendinde belirtilen kişiler için ise prime esas asgarî
kazanç tutarı esas alınır.

Bu maddenin uygulamasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Prim oranları ve Devlet katkısı**

**MADDE 81-** Bu Kanun gereğince alınacak sigorta prim oranları
aşağıdaki şekildedir:

a\) Malûllük, yaşlılık ve ölüm sigortaları prim oranı, sigortalının prime
esas kazancının % 20'sidir. Bunun % 9'u sigortalı hissesi, % 11'i
işveren hissesidir.

b\) Bu Kanunda belirtilen fiilî hizmet zammı uygulanan işlerde çalışan
sigortalılar için uygulanacak malûllük, yaşlılık ve ölüm sigortaları
prim oranı, (a) bendinde belirtilen % 20 oranının, her yıl için 40 ıncı
maddeye göre eklenen fiilî hizmet gün sayısının 360'a bölümü sonucu
bulunacak oranda artırılması suretiyle belirlenir. Bu şekilde bulunan
oran ile (a) bendinde belirtilen % 20 oranı arasındaki farka ait primin
tamamı işveren tarafından ödenir.

c\) Kısa vadeli sigorta kolları prim oranı, yapılan işin iş kazası ve
meslek hastalığı bakımından gösterdiği tehlikenin ağırlığına göre % 1
ilâ % 6,5 oranları arasında olmak üzere, 83 üncü maddeye göre Kurumca
belirlenir. Bu primin tamamını işveren öder.

d\) 5 inci maddenin birinci fıkrasının (b) bendinde belirtilen öğrenciler
ile (e) bendinde belirtilen kursiyerler için prim oranı prime esas
kazançlarının % 1'idir. Kursiyerlerin prime esas günlük kazançlarının
hesaplanmasında prime esas günlük kazanç alt sınırı dikkate alınır. Aday
çırak, çırak ve meslekî eğitim gören öğrencilerin prime esas kazancı
ilgili kanunlarında belirtilen şekilde uygulanır.

e\) Yaşlılık aylığı almakta iken bu Kanuna tâbi bir işte çalışanlara
uygulanacak sosyal güvenlik destek primi oranı (a), (c) ve (f)
bentlerinde belirtilen prim oranlarının toplamı kadardır. Sigortalı ve
işveren hissesi bu bentlerde belirtilen oranlardadır.

f\) Genel sağlık sigortası primi, kısa ve uzun vadeli sigorta kollarına
tâbi olanlar için 82 nci maddenin birinci fıkrasına göre hesaplanan
prime esas kazancın % 12,5'idir. Bu primin % 5'i sigortalı, % 7,5'i ise
işveren hissesidir. Yalnızca genel sağlık sigortasına tâbi olanların
genel sağlık sigortası primi, prime esas kazancın % 12'sidir.

g\) 4 üncü maddenin birinci fıkrasının (b) bendi kapsamındaki
sigortalılar (a), (c) ve (f) bentlerindeki prim oranlarının toplamı
üzerinden, şayet sosyal güvenlik destek primi ödemek suretiyle
çalışıyorlar ise (e) bendinde belirtilen prim oranlarının toplamı
üzerinden primlerini öderler.

Devlet, sigortalının prime esas kazancı esas alınarak; malûllük,
yaşlılık ve ölüm sigortaları için % 5 oranında; genel sağlık sigortası
için ise % 3 oranında katkı yapar. Devlet katkısı, Kurumun ay itibarıyla
tahsil ettiği malûllük, yaşlılık ve ölüm sigortaları ile genel sağlık
sigortası priminin dörtte biri olarak hesaplanır. Devlet katkısının
ödenmesine ilişkin usûl ve esaslar, Bakanlar Kurulu kararıyla
belirlenir.

**Günlük kazanç sınırları**

**MADDE 82-** Bu Kanun gereğince alınacak prim ve verilecek ödeneklerin
hesabına esas tutulan günlük kazancın alt sınırı, asgarî ücretin otuzda
biri, üst sınırı ise günlük kazanç alt sınırının 6,5 katıdır.

Günlük kazançları yukarıdaki fıkrada belirtilen alt sınırın altında olan
sigortalılar ile ücretsiz çalışan sigortalıların günlük kazançları alt
sınır üzerinden, günlük kazançları üst sınırdan fazla olan
sigortalıların günlük kazançları da üst sınır üzerinden hesaplanır.

İkinci fıkraya göre sigortalının kazancı alt sınırın altında ise bu
kazanç ile alt sınır arasındaki farka ait sigorta primleri ile ücretsiz
çalışan sigortalılara ait sigorta primlerinin tümünü işveren öder.

Sigortalıların bu Kanunun 53 üncü maddesine göre belirlenen aynı
sigortalılık haline tâbi olacak şekilde birden fazla işte çalışması
nedeniyle Kuruma ödenen primler toplamı, bu sigortalılık hali için
belirlenen prime esas kazanç üst sınırı üzerinden hesaplanacak miktarı
aşarsa, aşan kısmın tamamı, sigortalının talebi üzerine en geç talep
tarihini takip eden ay içinde hissesi oranında sigortalıya defaten geri
ödenir. Geri verilen primler için ayrıca gecikme cezası ve gecikme zammı
ile faiz ödenmez.

**Kısa vadeli sigorta kolları prim tarifesi ve işkollarının ve işlerin
tehlike sınıf ve derecelerinin belirlenmesi**

**MADDE 83-** Kısa vadeli sigorta kolları primi, yapılan işin iş kazası
ve meslek hastalığı bakımından gösterdiği tehlikenin ağırlığına göre
tespit edilir. İş kolları tehlikenin ağırlığına göre sınıflara, bu
sınıflar da özel iş şartlarına ve tehlikeyi önlemek için alınmış olan
tedbirlere göre derecelere ayrılır. Hangi iş kollarının hangi tehlike
sınıfına girdiği, tehlike sınıf ve derecesine ait prim oranlarının ve
tehlike derecelerinin belirlenmesinde uygulanacak esaslar, ilgili
bakanlıkların görüşleri de alınarak Bakanlığın teklifi üzerine Bakanlar
Kurulu kararıyla yürürlüğe konulacak bir tarife ile tespit edilir. Prim
tarifesi gerekli görülürse aynı usûlle değiştirilebilir.

Yapılan işin birinci fıkrada belirtilen tarifeye göre hangi tehlike
sınıf ve derecesine girdiği ve ödenecek kısa vadeli sigorta kolları
primi oranı Kurumca belirlenerek işverene ve 4 üncü maddenin birinci
fıkrasının (b) bendine göre sigortalı sayılanlara tebliğ edilir. İş
kazasını ve meslek hastalığını önleyecek tedbirler hakkındaki mevzuat
hükümlerine uygun bulunmadığı tespit edilen işler, Kurumca daha yüksek
primli derecelere konulabilir.

Kurum, işyerinin tespit edilmiş bulunan tehlike sınıf ve derecesini
yaptıracağı incelemelere dayanarak kendiliğinden veya işverenin ya da 4
üncü maddenin birinci fıkrasının (b) bendine göre sigortalı sayılanların
isteği üzerine değiştirebilir. Kurumca yapılacak değişikliklere ilişkin
kararın takvim yılından en az bir ay önce işverene, işveren tarafından
değişiklik isteğinin de takvim yılından en az iki ay önce Kuruma
bildirilmesi şarttır.

Böylece karara bağlanacak değişiklikler, karar veya istekten sonraki
takvim yılı başında yürürlüğe girer.

İşverenler ile 4 üncü maddenin birinci fıkrasının (b) bendine göre
sigortalı sayılanlar, tehlike sınıf ve derecesi ile prim oranı hakkında
Kurumca yapılacak yazılı bildirimi aldıktan sonra bir ay içinde Kuruma
itiraz edebilir. Kurum, bu itirazı inceleyerek en geç üç ay içinde
karara bağlayarak sonucunu itiraz edene bildirir. İlgililer, Kurumun
kararı üzerine, kararın tebliğ tarihinden itibaren bir ay içinde yetkili
mahkemeye başvurabilir. Kuruma itiraz edilmesi veya mahkemeye
başvurulması, primlerin takip ve tahsilini durdurmaz.

İşverenin veya 4 üncü maddenin birinci fıkrasının (b) bendine göre
sigortalı sayılanların itirazı; işyerinin tehlike sınıfı ve derecesi ile
kısa vadeli sigorta kolları prim oranının tebliğine ilişkin yazının
işverence veya 4 üncü maddenin birinci fıkrasının (b) bendine göre
sigortalı sayılanlar tarafından tebellüğünden itibaren bir ay içinde
yapılmış ise, değiştirilen iş kolu kodu ve tehlike sınıfı ile tehlike
derecesinin hatalı uygulandığı tarihten, bir aylık süre dışında yapılmış
ise, itirazın Kurum kayıtlarına intikali tarihini izleyen yılbaşından,
üçüncü fıkrada belirtilen sürelerin aşılması durumunda ise, Kurumca
yapılacak değişikliğe ilişkin kararın tebliğini izleyen takvim yılı
başından geçerli olarak uygulanır.

Bu değişiklik nedeniyle tehlike sınıf ve derecesinin yükselmesi halinde,
kararın işverene veya 4 üncü maddenin birinci fıkrasının (b) bendine
göre sigortalı sayılanlara tebliğ edildiği tarih ile yürürlük tarihi
arasındaki süreye ilişkin kısa vadeli sigorta kollarına ait prim
farkının tebliği tarihini takip eden bir ay içerisinde Kuruma ödenmesi
halinde, fark prim için gecikme cezası ve gecikme zammı alınmaz. Aksi
takdirde, fark primi 89 uncu madde uyarınca gecikme cezası ve gecikme
zammı ile birlikte tahsil olunur. Tehlike sınıf ve derecesinin düşmesi
halinde ise, kısa vadeli sigorta kolları sigortası prim farkı, işverenin
varsa borçlarına mahsup edilir, yoksa iade edilir. Bir ay içinde iade
edilmesi halinde faiz ödenmez.

**Tehlike sınıf ve derecelerini etkileyebilecek değişiklikler**

**MADDE 84-** İşverenler ile 4 üncü maddenin birinci fıkrasının (b)
bendine göre sigortalı sayılanlar, tehlike sınıf ve derecesini
etkileyebilecek her türlü değişikliği bir ay içinde Kuruma bildirmekle
yükümlüdür. Bu bildirim üzerine Kurum, yaptıracağı incelemeler sonunda
tehlike sınıf ve derecesini değiştirebilir. Tehlike sınıf ve derecesini
etkileyebilecek değişiklik bir ay içinde bildirilirse bu konuda Kurumca
verilecek karar, değişikliğin meydana geldiği tarihten sonraki ay
başından başlanarak uygulanır.

Tehlike sınıf ve derecesini etkileyebilecek değişiklik bir ay içinde
bildirilmezse;

a\) Tehlike sınıfı yükseliyorsa, değişikliğin meydana geldiği,

b\) Tehlike sınıfı düşüyorsa, değişikliğin Kurumca öğrenildiği,

tarihler esas alınmak ve bu tarihlerden sonraki ay başından itibaren
uygulanmak üzere, Kurumca karar alınır ve ilgililere tebliğ olunur.

**Asgarî işçilik uygulaması**

**MADDE 85-** İşverenin, işin emsaline, niteliğine, kapsam ve
kapasitesine göre işin yürütümü açısından gerekli olan sigortalı
sayısının, çalışma süresinin veya prime esas kazanç tutarının altında
bildirimde bulunduğunun tespiti halinde, işin yürütümü açısından gerekli
olan asgarî işçilik tutarı; yapılan işin niteliği, kullanılan teknoloji,
işyerinin büyüklüğü, benzer işletmelerde çalıştırılan sigortalı sayısı,
ilgili meslek veya kamu kuruluşlarının görüşü gibi unsurlar dikkate
alınarak tespit edilir. Söz konusu tespitler, Kurumun denetim ve
kontrolle görevlendirilmiş memurları tarafından yapılır.

Kamu idareleri, döner sermayeli kuruluşlar ile bankalar tarafından ihale
mevzuatına göre yaptırılan işlerden ve özel nitelikteki inşaat
işlerinden dolayı bu işleri yapan işveren tarafından yeterli işçilik
bildirilmiş olup olmadığı Kurumca araştırılır. Bu araştırma sonucunda
yeterli işçiliğin bildirilmemiş olduğu anlaşılırsa, eksik bildirilen
işçilik tutarı üzerinden hesaplanan prim tutarı, 89 uncu madde gereği
hesaplanacak gecikme cezası ve gecikme zammı ile birlikte bir ay içinde
ödenmek üzere işverene tebliğ edilir. Tebliğ edilen prim ve gecikme
cezası ve gecikme zammının ödendiği veya ödeneceğinin işveren tarafından
yazılı olarak taahhüt edilmesi halinde borç kesinleşir. Kuruma verilecek
taahhütnamede üstlenilen ödeme yükümlülüğünün yerine getirilmemesi
halinde, işveren hakkında 88 inci ve 89 uncu maddeler uyarınca işlem
yapılır. Tebliğ edilen prim ve gecikme cezası ve gecikme zammının
ödenmemesi, taahhütname verilmemesi veya Kurumca işyerinin
denetlenmesine gerek görülmesi durumunda Kurumca inceleme yapılır.

Bu maddenin birinci ve ikinci fıkrasında belirtilen usûllerle Kuruma
bildirilmediği tespit edilen asgarî işçilik tutarı üzerinden Kurumca
re'sen tahakkuk ettirilen sigorta primleri, 88 inci ve 89 uncu maddeler
dikkate alınarak işverene tebliğ edilir. İşveren, tebliğ edilen prim
borcuna karşı tebliğ tarihinden itibaren bir ay içinde Kuruma itiraz
edebilir. İtiraz takibi durdurur. Kurumca itirazın reddi halinde
işveren, kararın tebliğ tarihinden itibaren bir ay içinde yetkili iş
mahkemesine başvurabilir. Mahkemeye başvurulması, prim borcunun takip ve
tahsilini durdurmaz.

Kurumun denetim ve kontrolle görevlendirilmiş memurlarınca, Kuruma
asgarî işçilik tutarının bildirilmediği tespit edilen işyerleri hakkında
ayrıca 102 nci maddenin birinci fıkrasının (d) bendi ile (e) bendinin
(4) numaralı alt bendi uyarınca idarî para cezası uygulanır.

Kamu idareleri, döner sermayeli kuruluşlar ile bankalar, bu maddenin
uygulanmasıyla ilgili Kurumca istenilecek bilgileri ve belgeleri yazılı
olarak en geç bir ay içinde vermeye mecburdur.

Kuruma yeterli işçilik tutarının bildirilmiş olup olmadığının
araştırılmasında, işin yürütümü için gerekli olan asgarî işçilik
tutarının tespitinde dikkate alınacak asgarî işçilik oranlarının
saptanması ve asgarî işçilik oranlarına vaki itirazların incelenerek
karara bağlanması amacıyla Kurum bünyesinde; Kurum teknik elemanlarından
dört üye, Yönetim Kurulunda temsil edilen işçi ve işveren
konfederasyonlarınca görevlendirilecek iki üye, Türkiye Odalar ve
Borsalar Birliğinden bir üye olmak üzere toplam yedi teknik elemandan
oluşan, Asgarî İşçilik Tespit Komisyonu kurulur.

Kurumca gerek görüldüğünde, aynı esaslara göre birden fazla Asgarî
İşçilik Tespit Komisyonu kurulabilir. Komisyon salt çoğunlukla toplanır
ve kararlar en az dört üyenin aynı yöndeki oyu ile alınır. Kurum
dışındaki üyelerin üst üste üç toplantıya, son altı ay içinde ise beş
toplantıya katılmaması halinde, toplantıya katılmayan üyeyi
görevlendiren konfederasyonların yerine, üye sayısı bakımından en yüksek
bir sonraki konfederasyondan üye davet edilir.

Asgarî İşçilik Tespit Komisyonuna Kurum dışından görevlendirilenlere,
katıldıkları her toplantı günü için (2500) gösterge rakamının memur
aylıklarının hesabında kullanılan katsayı ile çarpılarak bulunacak
tutarı üzerinden huzur hakkı Kurumca ödenir.

Asgarî İşçilik Tespit Komisyonunun çalışma usûl ve esasları, Komisyonda
görev alacak teknik elemanların nitelikleri, asgarî işçilik tespitinde
uygulanacak yöntem, verilerin belirlenmesi, tamamlanmış veya devam
etmekte olan işlerle ilgili yapılacak yerinde tespit kriterleri ile bu
maddenin uygulanmasına ilişkin diğer usûl ve esaslar, Kurum tarafından
çıkarılacak yönetmelikle düzenlenir.

**İKİNCİ BÖLÜM**

**Prim Belgeleri ve Primlerin Ödenmesi**

**Prim belgeleri ve işyeri kayıtları**

**MADDE 86-** İşveren bir ay içinde 4 üncü ve 5 inci maddeye tâbi
çalıştırdığı sigortalıların ve sosyal güvenlik destek primine tâbi
sigortalıların;

a\) Ad ve soyadlarını, T.C. kimlik numaralarını,

b\) 80 inci maddeye göre hesaplanacak prime esas kazançlarını,

c\) Prim ödeme gün sayıları ile prim tutarlarını,

gösteren ve örneği Kurum tarafından çıkarılacak yönetmelikle belirlenen
asıl veya ek aylık prim ve hizmet belgesini, ait olduğu ayı takip eden
ayın yirmibeşinci gününün sonuna kadar Kuruma vermekle veya sigortalı
çalıştırmadığı takdirde, bu hususu sigortalı çalıştırmaya son verdiği
tarihten itibaren, onbeş gün içinde Kuruma bildirmekle yükümlüdür.

İşveren, işyeri sahipleri; işyeri defter, kayıt ve belgelerini ilgili
olduğu yılı takip eden yıl başından başlamak üzere on yıl süreyle, kamu
idareleri otuz yıl süreyle, tasfiye ve iflâs idaresi memurları ise
görevleri süresince, saklamak ve Kurumun denetim ve kontrol ile
görevlendirilen memurlarınca istenilmesi halinde onbeş gün içinde ibraz
etmek zorundadır.

İşverenin, sigortalıyı, 4857 sayılı İş Kanununun 7 nci maddesine göre
başka bir işverene iş görme edimini yerine getirmek üzere geçici olarak
devretmesi halinde, sigortalıyı devir alan, geçici iş ilişkisi süresine
ilişkin birinci fıkrada belirtilen belgelerin aynı süre içinde işverene
ait işyerinden Kuruma verilmesinden, işveren ile birlikte müteselsilen
sorumludur.

Ay içinde bazı işgünlerinde çalıştırılmadığı ve ücret ödenmediği beyan
edilen sigortalıların, otuz günden az çalıştıklarını ispatlayan
belgelerin işverence ilgili aya ait aylık prim ve hizmet belgesine
eklenmesi şarttır. Kamu idareleri ile toplu iş sözleşmesi imzalanan
işyerlerinde bu şart aranmaz.

Sigortalıların otuz günden az çalıştığını gösteren bilgi ve belgelerin
aylık prim ve hizmet belgesinin verilmesi gereken süre içinde Kuruma
verilmemesi veya verilen bilgi ve belgelerin Kurumca geçerli sayılmaması
halinde, otuz günden az bildirilen sürelere ait aylık prim ve hizmet
belgesi Kurumca re'sen düzenlenir ve muhteviyatı primler, bu Kanun
hükümlerine göre tahsil olunur.

Sigortalıyı çalıştıran işveren ile alt işveren ve iş görme edimini
yerini getirmek üzere sigortalıyı geçici olarak devralan işveren; aylık
prim ve hizmet belgesinin Kurumca onaylanan bir nüshasını sigortalının
çalıştığı işyerinde, birden ziyade işyeri olması halinde ise
sigortalının çalıştığı her işyerinde ayrı ayrı olmak üzere, Kuruma
verilmesi gereken sürenin son gününü takip eden günden başlanarak,
müteakip belgenin verilmesi gereken sürenin sonuna kadar, sigortalılar
tarafından görülebilecek bir yere asmak zorundadır.

Fiilen veya işyeri kayıtlarından tespit edilecek her türlü bilgiden veya
kamu kurum ve kuruluşları tarafından düzenlenen belge veya alınan
bilgilerden çalıştığı anlaşılan sigortalılara ait olup, bu Kanun
uyarınca Kuruma verilmesi gereken belgelerin yapılan tebligata rağmen
bir ay içinde verilmemesi veya noksan verilmesi halinde, bu belgeler
Kurumca re'sen düzenlenir ve muhteviyatı sigorta primleri Kurumca tespit
edilerek işverene tebliğ edilir. İşveren, bu maddeye göre tebliğ edilen
prim borcuna karşı tebliğ tarihinden itibaren bir ay içinde, ilgili
Kurum ünitesine itiraz edebilir. İtiraz, takibi durdurur. İtirazın reddi
halinde, işveren kararın tebliğ tarihinden itibaren bir ay içerisinde
yetkili iş mahkemesine başvurabilir. Yetkili mahkemeye başvurulması,
prim borcunun takip ve tahsilini durdurmaz. Mahkemenin Kurum lehine
karar vermesi halinde, 88 inci ve 89 uncu maddelerin prim borcuna
ilişkin hükümleri uygulanır.

Aylık prim ve hizmet belgesi işveren tarafından verilmeyen veya
çalıştıkları Kurumca tespit edilemeyen sigortalılar, çalıştıklarını
hizmetlerinin geçtiği yılın sonundan başlayarak beş yıl içerisinde iş
mahkemesine başvurarak, alacakları ilâm ile ispatlayabilirlerse,
bunların mahkeme kararında belirtilen aylık kazanç toplamları ile prim
ödeme gün sayıları dikkate alınır.

Sigortalının çalıştığı bir veya birden fazla işte, bu Kanunda yazılı
şartları yerine getirmiş olmasına rağmen, kendisi için verilmesi gereken
aylık prim ve hizmet belgesinin işveren tarafından verilmediği veya
verilen aylık prim ve hizmet belgesinde kazançların veya prim ödeme gün
sayılarının eksik gösterildiği Kurumca tespit edilirse, hastalık ve
analık sigortalarından gerekli ödemeler yapılır.

Bu maddede belirtilen yükümlülüklerin yerine getirilmemesi halinde, 102
nci maddeye göre işlem yapılır.

Kamu idarelerinde işyerinin özelliği nedeniyle prim belgelerinin farklı
sürelerde verilme zamanını belirlemeye, Kurum yetkilidir. Bu maddenin
uygulanmasına ilişkin usûl ve esaslar ile belgelerin içerik ve şekli,
Kurum tarafından çıkarılacak yönetmelikle düzenlenir.

**Prim ödeme yükümlüsü**

**MADDE 87-** Bu Kanunun uygulanmasında kısa ve uzun vadeli sigorta
kolları ile genel sağlık sigortası ve isteğe bağlı sigorta bakımından;

a\) 4 üncü maddenin birinci fıkrasının (a) ve (c) bentlerine ve 5 inci
maddenin birinci fıkrasının (a) bendine tâbi olanlar ile bu kapsamda
sayılan kişilerden sosyal güvenlik destek primine tâbi olanlar için
bunların işverenleri,

b\) 4 üncü maddenin birinci fıkrasının (b) bendine tâbi olanlar ile bu
kapsamda sayılan kişilerden sosyal güvenlik destek primine tâbi olanlar,
isteğe bağlı sigortalı olanlar ve 60 ıncı maddenin birinci fıkrasının
(d) ve (g) bentlerinde sayılan kişilerin kendileri,

c\) 60 ıncı maddenin birinci fıkrasının (c) bendinde sayılan kişiler için
primi yılı merkezî yönetim bütçesinden karşılanmak üzere ilgili kamu
idareleri,

d\) 60 ıncı maddenin birinci fıkrasının (e) bendinde sayılan kişiler ile
5 inci maddenin (e) ve (f) bentlerinde belirtilenler için Türkiye İş
Kurumu,

e\) 5 inci maddenin (b) bendinde belirtilen aday çırak, çırak ve
işletmelerde meslekî eğitim görenler ile meslek liselerinde zorunlu
staja tâbi tutulan öğrenciler için Milli Eğitim Bakanlığı veya bu
öğrencilerin eğitim gördükleri okullar, yüksek öğrenim sırasında zorunlu
staja tâbi tutulan öğrenciler için öğrenim gördükleri yüksek öğretim
kurumu,

f\) 5 inci maddenin (c) bendine tâbi olanlar için işverenleri veya
kendileri,

prim ödeme yükümlüsüdür.

**Primlerin ödenmesi**

**MADDE 88-** 4 üncü maddenin birinci fıkrasının (a) bendinde belirtilen
sigortalıları çalıştıran işveren, bir ay içinde çalıştırdığı
sigortalıların primlerine esas tutulacak kazançlar toplamı üzerinden bu
Kanun gereğince hesaplanacak sigortalı hissesi prim tutarlarını
ücretlerinden keserek ve kendisine ait prim tutarlarını da bu tutara
ekleyerek en geç ertesi ayın sonuna kadar Kuruma öder.

Hak edilen ancak, ödenmemiş olan ücretler üzerinden hesaplanacak primler
hakkında da birinci fıkradaki hüküm uygulanır.

60 ıncı maddenin birinci fıkrasının (b), (c), (d) ve (g) bentleri gereği
genel sağlık sigortalısı sayılanlar için, her ay otuz tam gün genel
sağlık sigortası primi ödenmesi zorunludur.

87 nci maddenin birinci fıkrasının (b) bendinde belirtilen yükümlüler,
her aya ait primlerini takip eden ayın sonuna kadar Kuruma öderler.
Bunlardan sosyal güvenlik destek primine tâbi olanların primleri,
aylıklarından kesilmek suretiyle tahsil edilir. Bu kişiler primlerini en
fazla 360 günle sınırlı olmak üzere peşin olarak erken ödeyebilir. Erken
ödeme halinde erken ödenen her gün için 21/7/1953 tarihli ve 6183 sayılı
Amme Alacaklarının Tahsil Usulü Hakkında Kanunun Ek 1 inci maddesine
göre erken ödeme indirimi hükümleri uygulanır. Ancak yapılan erken ödeme
indirimi, prime esas kazançtan indirilmez. Erken ödemede sigortalılık
süresi, sigorta priminin ait olduğu her ayın ilk gününden itibaren, prim
ödeme gün sayısına dahil edilir. Erken ödeme yapılan ve prim ödeme gün
sayısına dahil edilmeyen sürede isteğe bağlı sigortalılığın sona ermesi
halinde, sigortalılık süresine sayılmayan günlere ait primler,
ilgililere iade edilir.

4 üncü maddenin birinci fıkrasının (b) bendi kapsamında sigortalı
sayılanların, her ay için otuz tam gün prim ödemesi zorunludur. Bu
kapsamdaki sigortalılardan, bu Kanuna göre tescilleri yapıldığı halde,
beş yılı aşan süreye ilişkin prim borcu bulunanların, bu sürelere
ilişkin prim borçlarının Kurumca yapılacak bildirimde belirtilen süre
içerisinde ödenmemesi halinde, daha önce prim ödemesi bulunan
sigortalının ödediği primlerin tam olarak karşıladığı ayın sonu
itibariyle, prim ödemesi bulunmayan sigortalının ise tescil tarihi
itibariyle sigortalılığı durdurulur. Prim borcunun ait olduğu süreler
sigortalılık süresi olarak değerlendirilmez ve bu sürelere ilişkin Kurum
alacakları takip edilmeyerek, Kurum alacakları arasında yer verilmez.
Ancak, sigortalı ya da hak sahipleri daha sonra müracaatları tarihindeki
80 inci maddenin dokuzuncu fıkrasına göre belirlenecek prime esas kazanç
tutarı üzerinden hesaplanacak borç tutarını, tebliğ tarihinden itibaren
üç ay içinde ödedikleri takdirde, bu süreler sigortalılık süresi olarak
değerlendirilir.

4 üncü maddenin birinci fıkrasının (c) bendinde belirtilen sigortalıları
çalıştıran işverenler, çalıştırdığı sigortalıların primlerine esas
tutulacak kazançlar toplamı üzerinden bu Kanun gereğince hesaplanacak
prim tutarlarını ücretlerinden keserek ve kendisine ait prim tutarlarını
da bu tutara ekleyerek, en geç ödemenin yapıldığı tarihi takip eden
onbeş gün içinde Kuruma öderler.

87 nci maddenin birinci fıkrasının (c) ve (d) bentlerinde belirtilen
yükümlüler, her aya ait primleri ilgili ayı takip eden ayın sonuna kadar
Kuruma öderler.

Kuruma fiilen ödenmeyen prim tutarları, gelir vergisi ve kurumlar
vergisi uygulamasında gider yazılamaz.

Bu Kanunun 4 üncü maddesinin birinci fıkrasının (b) bendi kapsamında
sigortalı sayılanların prim borçları, sattıkları tarımsal ürün
bedellerinden borç tutarını geçmemek şartıyla % 1 ilâ % 3 oranları
arasında olmak üzere kesinti yapılmak suretiyle tahsil etmeye Kurum
yetkilidir.

Prim borçları katma değer vergisi iade alacağından mahsubu suretiyle de
ödenebilir. Bu takdirde katma değer vergisi iade hakkı sahibi
kendisinin, mal veya hizmet satın aldığı veya iştirak veya ortaklık
ilişkisi içinde bulunduğu işverenlerin prim borçları için de mahsup
talep edebilir. Bu işverenlerin mahsup talebinde bulundukları ayda
muaccel olan prim borçlarının birinci fıkrada belirtilen ödeme
sürelerini izleyen onbeş gün içinde mahsup suretiyle ödenmesi halinde,
yasal süresi içinde ödendiği kabul edilir. Ancak prim borçlarının katma
değer vergisi iade alacağından mahsup suretiyle ödenmesi talebinde
bulunulduğu halde, süresinde mahsup edilemeyen veya eksik mahsup edilen
prim borçları için birinci fıkrada belirtilen ödeme sürelerini izleyen
günden başlanarak gecikme cezası ve gecikme zammı uygulanır. Kurum,
Maliye Bakanlığının uygun görüşü ile bu uygulamadan faydalanacak
işverenleri; iştigal konusu, işletme türü ve işletme büyüklüğü
itibariyle belirlemeye ve lehine mahsup talebinde bulunulan işverenlerin
prim borcu ödeme süresini otuz günü aşmamak üzere uzatmaya yetkilidir.

Kurum, prim ve her türlü alacaklarını, işverenlere olan borçlarından
mahsup etmek suretiyle tahsil etmeye yetkilidir.

Primlerin özel ödeme şekilleri kullanılmak suretiyle ödenmesi
zorunluluğunu getirmeye ve primlerin yatırılacağı tahsilât kuruluşlarını
belirlemeye Kurum yetkilidir.

Kurumun süresi içinde ödenmeyen prim ve diğer alacaklarının tahsilinde,
Amme Alacaklarının Tahsil Usulü Hakkında Kanunun 51 inci, 102 nci ve 106
ncı maddeleri hariç, diğer maddeleri uygulanır. Kurum, Amme
Alacaklarının Tahsil Usûlü Hakkında Kanunun uygulanmasında Maliye
Bakanlığı ile diğer kamu kurum ve kuruluşları ve mercilere verilen
yetkileri kullanır.

Kurumun prim ve diğer alacaklarının tahsilinde, Amme Alacaklarının
Tahsil Usulü Hakkında Kanunun uygulamasından doğacak uyuşmazlıkların
çözümlenmesinde Kurumun alacaklı biriminin bulunduğu yer iş mahkemesi
yetkilidir. Yetkili iş mahkemesine başvurulması alacakların takip ve
tahsilini durdurmaz.

Kurumun sigorta primleri ve diğer alacakları haklı bir sebep olmaksızın
bu Kanunda belirtilen sürelerde ödenmez ise, kamu idarelerinin tahakkuk
ve tediye ile görevli kamu görevlileri, tüzel kişiliği haiz diğer
işverenlerin üst düzeydeki yönetici veya yetkilileri, görevleri ile
ilgili olarak Kuruma karşı işverenleri ile birlikte müştereken ve
müteselsilen sorumludur.

Kurum, kamu idarelerinde işyerinin özelliği nedeniyle primlerin farklı
zamanlarda ödeme süresini belirlemeye yetkilidir. Prim alacaklarının
tahsili için en geç bir yıl içinde icra yoluna başvurmayan Kurum yetkili
personeli hakkında genel hükümlere göre kovuşturma yapılır.

Miktarı Kurum Yönetim Kurulunca belirlenen tutarı geçen ve yurt dışına
çıkış yasağı konulacağına dair ihtar tebliğ edilmesine rağmen, borcunu
ödemeyen işverenlerin kendileri veya kanunî temsilcileri hakkında
Kurumun talebi üzerine, 5682 sayılı Pasaport Kanununun 22 nci maddesi
hükümleri uygulanır.

Bu maddenin uygulanmasına ilişkin usûl ve esaslar ile haklı sebebin
neler olduğu, Kurum tarafından çıkarılacak yönetmelikle düzenlenir.

**Prim borçlarına halef olma, gecikme cezası ve gecikme zammı ile iadesi
gereken primler**

**MADDE 89-** Sigortalıların çalıştırıldığı işyeri aktif ve pasif
değerleri ile birlikte başka bir işyeri ile birleşir, devredilir veya
intikal ederse, eski işverenin Kuruma olan sigorta primi ile gecikme
cezası ve gecikme zammı ve faiz dahil tüm borçlarından, aynı zamanda
yeni işveren de müştereken ve müteselsilen sorumludur. Bu hükme aykırı
sözleşme hükümleri Kuruma karşı geçersizdir.

Kurumun prim ve diğer alacakları süresi içinde ve tam olarak ödenmezse,
ödenmeyen kısmı sürenin bittiği tarihten itibaren ilk üç aylık sürede
her bir ay için % 3 oranında gecikme cezası uygulanarak artırılır.
Ayrıca, her ay için bulunan tutarlara ödeme süresinin bittiği tarihten
başlamak üzere borç ödeninceye kadar her ay için ayrı ayrı Hazine
Müsteşarlığınca açıklanacak bir önceki aya ait Yeni Türk Lirası
cinsinden iskontolu ihraç edilen Devlet iç borçlanma senetlerinin aylık
ortalama faizi bileşik bazda uygulanarak gecikme zammı hesaplanır.
Ancak, ödemenin yapıldığı ay için gecikme zammı günlük hesaplanır.
Bakanlar Kurulu, ilk üç ay için uygulanan gecikme cezası oranını iki
katına kadar artırmaya veya bu oranı % 1 oranına kadar indirmeye,
yeniden kanunî oranına getirmeye ve uygulama tarihini belirlemeye
yetkilidir. Dava ve icra takibi açılmış olsa bile, prim ve diğer Kurum
alacaklarının ödenmemiş kısmı için gecikme cezası ve gecikme zammı
tahsil edilir.

Yanlış veya yersiz alınmış olduğu tespit edilen primler, alındıkları
tarihten on yıl geçmemiş ise, hisseleri oranında işverenlere,
sigortalılara, isteğe bağlı sigortalılara veya genel sağlık
sigortalılarına veya hak sahiplerine kanunî faizi ile birlikte geri
verilir. Kanunî faiz, primin Kuruma yatırıldığı tarihi takip eden ay
başından, iadenin yapıldığı ayın başına kadar geçen süre için
hesaplanır. Ancak Borçlar Kanununun 65 inci maddesi hükmü saklıdır.

Prim iadesi nedeniyle sigortalıların, isteğe bağlı sigortalıların, genel
sağlık sigortalılarının aylık, gelir, ödenek ve sağlık hizmetlerinden
yararlanma şartlarını yitirmeleri durumunda, bu Kanuna göre ödenen
aylık, gelir ve ödenekler ile sağlanan sağlık hizmetleri durdurulur.
Yanlış veya yersiz yapılan masraflar 96 ncı madde hükümlerine göre
ilgililerden geri alınır.

**İlişiksizlik belgesinin aranması**

**MADDE 90-** Kamu idareleri ile döner sermayeli kuruluşlar ve bankalar,
ihale yolu ile yaptırılan her türlü işleri üzerine alanları ve bunların
adreslerini onbeş gün içinde Kuruma bildirmekle yükümlüdür.

İşverenlerin hak edişlerinin, Kuruma ihale konusu işin yapıldığı süreye
ilişkin prim ve her türlü borçlarının olmaması kaydıyla ödenmesi, kesin
teminatlarının ise ihale konusu işle ilgili olarak Kuruma borçlarının
bulunmadığının tespit edilmesinden sonra iadesi esastır.

Hak edişlerin ödenmesi ve prim borçlarının teminata karşılık tutulmasına
ilişkin işlemlerin usûl ve esasları, Bakanlar Kurulunca çıkarılacak
yönetmelikle tespit edilir.

Valilikler, belediyeler, il özel idareleri ve ruhsat vermeye yetkili
diğer merciler tarafından, geçici iskân veya yapı kullanma izin belgesi
verilmeden önce ilgililerden yapılan inşaat dolayısıyla; diğer kamu
idareleri ile döner sermayeli kuruluşlar ve bankaların, Bakanlar Kurulu
kararı ile belirlenecek işlemlerinde Kuruma borçlarının bulunmadığına
dair Kurumca düzenlenmiş bir belgenin istenmesi zorunludur.

Bu maddede belirtilen yükümlülükler yerine getirilmeden hak ediş
ödenmesi, kesin teminatın iade edilmesi veya geçici iskân izin belgesi
ve yapı kullanma izin belgesi verilmesi veya diğer işlemlerin
gerçekleştirilmesi hallerinde, ilgililer hakkında genel hükümlere göre
idarî ve cezaî işlem yapılır.

**Afet durumunda belgelerin verilme süresi ve primlerin ertelenmesi**

**MADDE 91-** İşyerleri yangın, su baskını, yer kayması, deprem gibi
afete uğrayan, tabii afet nedeniyle tarımsal faaliyetinden dolayı zarar
gören işverenler ile 4 üncü maddenin birinci fıkrasının (b) bendi
kapsamındaki sigortalılar, bu durumu belgelemeleri kaydıyla olayın
meydana geldiği tarihten itibaren üç ay içinde talepte bulunmaları ve
prim ödeme aczine düştüklerinin, yapılacak inceleme sonucu anlaşılması
halinde, afet tarihinden önce ödeme süresi dolmuş mevcut prim borçları
ile afetin meydana geldiği tarihten itibaren tahakkuk edecek üç aylık
prim borçları, olayın meydana geldiği tarihten itibaren bir yıla kadar
Kurumca ertelenebilir.

Birinci fıkrada belirtilen durumlarda, afetin meydana geldiği ayda
verilmesi gereken aylık prim ve hizmet belgeleri, afetin meydana geldiği
ayı takip eden üç ay içinde Kuruma verildiği takdirde, süresinde
verilmiş sayılır.

15/5/1959 tarihli ve 7269 sayılı Umumi Hayata Müessir Afetler
Dolayısiyle Alınacak Tedbirlerle Yapılacak Yardımlara Dair Kanun
uyarınca genel hayatı etkilediğine karar verilen afetler nedeniyle, afet
bölgesinde doğrudan veya dolaylı olarak zarar gören işverenlerle
sigortalı ve hak sahiplerinin bu Kanuna göre vermekle yükümlü oldukları
belgelerin verilme süresi ile ödenmesi gereken primlerin ve diğer Kurum
alacaklarının ödeme sürelerini bu Kanundaki sürelere bağlı olmaksızın,
afet bölgesindeki şartları ve gelişmeleri göz önünde tutarak belirlemeye
ve ertelemeye Kurum yetkilidir.

Prim borcunun ertelendiği sürede zamanaşımı işlemez ve ertelenen kısmına
gecikme cezası ve gecikme zammı uygulanmaz.

 

**BEŞİNCİ KISIM**

**Ortak ve Çeşitli Hükümler**

**BİRİNCİ BÖLÜM**

**Ortak Hükümler**

**Sigortalılığın zorunlu oluşu, sona ermesi ve sosyal güvenlik sicil
numarası**

**MADDE 92-** Kısa ve uzun vadeli sigortalar ile genel sağlık sigortası
kapsamındaki kişilerin sigortalı olması zorunludur. Bu Kanunda yer alan
sigorta hak ve yükümlülüklerini ortadan kaldırmak, azaltmak veya
başkasına devretmek için sözleşmelere konulan hükümler geçersizdir.

Bu Kanuna göre alınacak sigorta primleri ve idarî para cezalarının
ödenmesi için, Kurumca işverene yapılacak bildirim üzerine prim borçları
ve idarî para cezaları ödenmezse, Kurumca düzenlenen prim borcunu ve
idarî para cezasını gösteren belgeler resmî dairelerin usûlüne göre
düzenledikleri belgeler hükmündedir.

Sigortalılık, bu Kanunda sayılan sigortalı sayılma şartlarının
kaybedilmesi veya ölüm halinde sona erer.

Sigortalılar, isteğe bağlı sigortalılar ile bunların hak sahiplerinin;
genel sağlık sigortalıları ve bunların bakmakla yükümlü olduğu kişilerin
tescil ve diğer tüm işlemlerinde sosyal güvenlik sicil numarası olarak
Türk vatandaşları için T.C. kimlik numarası, yabancı uyruklu kişiler
için ise Kurumca verilecek sosyal güvenlik sicil numarası kullanılır.

**Devir, temlik ve Kurum alacaklarında zamanaşımı **

**MADDE 93-** Bu Kanun gereğince sigortalılar ve hak sahiplerinin gelir,
aylık ve ödenekleri, sağlık hizmeti sunucularının genel sağlık sigortası
hükümlerinin uygulanması sonucu Kurum nezdinde doğan alacakları, devir
ve temlik edilemez.

Kurumun prim ve diğer alacakları ödeme süresinin dolduğu tarihi takip
eden takvim yılı başından başlayarak on yıllık zamanaşımına tâbidir.
Kurumun prim ve diğer alacakları, hizmet tespiti veya asgarî işçilik
uygulaması nedeniyle doğmuş ise zamanaşımı süresi; mahkeme kararının
kesinleşme tarihinden, Kurum veya diğer kamu idarelerinin denetim ve
kontrolle görevlendirilen memurları tarafından yapılan tespitler
sonucunda doğmuş ise rapor tarihinden veya bu idareler tarafından
düzenlenen belgelerden doğmuş ise belgenin Kuruma intikal ettiği tarihi
takip eden yıl başından itibaren beş yıl olarak uygulanır. Ancak, bu
durumda zamanaşımı süresi on yıldan az olamaz. Bu alacaklar için gecikme
cezası ve gecikme zammı, alacağın ait olduğu ayın veya dönemin sonundan
itibaren uygulanır.

Bu Kanuna dayanılarak Kurumca açılacak tazminat ve rücû davaları, on
yıllık zamanaşımına tâbidir. Zamanaşımı tarihi; rücû konusu gelir ve
aylıklar bakımından Kurum onay tarihinden, masraf ve ödemeler için ise
masraf veya ödeme tarihinden itibaren başlar.

Zamanaşımından sonra yapılan ödemeler kabul edilir. Ancak, 4 üncü
maddenin birinci fıkrasının (b) bendine tâbi sigortalıların zamanaşımı
nedeniyle prim ödenmeyen süreleri, sigortalılık süresinden sayılmaz ve
bu süreye ilişkin sigortalılık hak ve yükümlülükleri düşer.

**Kontrol muayenesi**

**MADDE 94-** Kurum yürütülen soruşturma kapsamıyla sınırlı olmak üzere;

a\) Sağlık hizmeti alan genel sağlık sigortalısından veya bunların
bakmakla yükümlü olduğu kişilerden, sağlık hizmetinin gerçekten alınıp
alınmadığını,

b\) Sigortalının, isteğe bağlı sigortalının veya bunların hak
sahiplerinin malûllük, iş göremezlik raporlarında belirtilen
rahatsızlıklarının mevcut olup olmadığını,

tespit amacıyla kontrol muayenesi ve tetkik yaptırılmasını talep
edebilir.

Malûllük aylığı veya sürekli iş göremezlik geliri bağlanmış
sigortalılar, malûllük durumlarında artma veya başka birinin sürekli
bakımına muhtaç olduğunu ileri sürerek aylık ve gelirlerinde değişiklik
yapılmasını isteyebilecekleri gibi; Kurum da harp malûlleri ve vazife
malûlleri hariç, malûllük aylığı veya sürekli iş göremezlik geliri
bağlanmış sigortalılar ile aylık veya gelir bağlanan ve çalışma gücünün
en az % 60'ını yitiren malûl çocukların kontrol muayenesine tâbi
tutulmasını talep edebilir.

Kurumca yaptırılan kontrol muayenesinde veya sigortalının isteği üzerine
ya da işe alıştırma sonunda yapılan muayenesinde yeniden tespit edilecek
malûllük durumuna göre, malûllük aylığı veya sürekli iş göremezlik
geliri, yeni malûllük durumuna esas tutulan raporun tarihini takip eden
ödeme dönemi başından başlanarak artırılır, azaltılır veya kesilir.

Çalışma gücünün en az % 60'ını yitiren malûl çocuklara bağlanmış bulunan
gelir ve aylıklar, kontrol muayenesi sonunda tespit edilecek malûllük
durumuna göre, rapor tarihinden sonraki ödeme dönemi başından itibaren
kesilir.

Kurumun yazılı bildiriminde belirtilen tarihten sonraki ödeme dönemi
başına kadar kabul edilebilir bir özürü olmadığı halde kontrol
muayenesini yaptırmayan sigortalının malûllük aylığı veya sürekli iş
göremezlik geliri ile çalışma gücünün en az % 60'ını yitiren malûl
çocukların kendilerine bağlanmış olan gelir veya aylığı, kontrol
muayenesi için belirtilen tarihten sonraki ödeme dönemi başından
itibaren kesilir.

Ancak, kontrol muayenesini Kurumun yazılı bildiriminde belirtilen
tarihten başlayarak üç ay içinde yaptıran ve malûllük veya sürekli iş
göremezlik halinin devam ettiği tespit edilen sigortalının veya aylık ya
da gelir bağlanmış olan malûl çocuğun kesilen aylık veya geliri,
kesildiği tarihten başlanarak yeniden bağlanır.

Kontrol muayenesini Kurumun yazılı bildiriminde belirtilen tarihten üç
ay geçtikten sonra yaptıran ve malûllük veya sürekli iş göremezlik
halinin devam ettiği tespit edilen sigortalının malûllük aylığı veya
yeni sürekli iş göremezlik derecesine göre hesaplanacak geliri, gelir
veya aylık bağlanan çalışamayacak durumda malûl çocukların ise almakta
oldukları gelir veya aylık, rapor tarihinden sonraki ay başından
başlanarak yeniden bağlanır.

Bu maddenin uygulanmasına ilişkin usûl ve esaslar, Kurum tarafından
çıkarılacak yönetmelikle düzenlenir.

**Sağlık raporlarının usûl ve esaslarının belirlenmesi**

**MADDE 95-** Bu Kanun gereğince, yurt dışında tedavi için yapılacak
sevklere, çalışma gücü kaybı, geçici iş göremezlik ödeneklerinin
verilmesine ilişkin raporlar ile iş kazası ve meslek hastalığı sonucu
meslekte kazanma gücü veya çalışma gücü kaybına esas teşkil edecek
sağlık kurulu raporlarının usûl ve esaslarını, bu raporları vermeye
yetkili sağlık hizmeti sunucularının sahip olması gereken kriterleri
belirlemeye, usûlüne uygun olmayan sağlık kurulu raporu ve dayanağı
tıbbî belgeleri düzenleyen sağlık hizmet sunucusuna iade ederek
belirlenen bilgileri içerecek şekilde yeniden düzenlenmesini istemeye
Kurum yetkilidir.

Usûlüne uygun sağlık kurulu raporu ve dayanağı tıbbî belgeler ile
gerekli diğer belgelerin incelenmesiyle; yurt dışında tedavi için
yapılacak sevklere, iş kazası veya meslek hastalığı sonucu tespit edilen
meslekte kazanma gücünün kaybına veya meslekte kazanma gücünün kaybı
derecelerine ilişkin usûlüne uygun düzenlenmiş sağlık kurulu raporları
ve diğer belgelere istinaden Kurumca verilen karara ilgililerin itirazı
halinde, durum Sosyal Sigorta Yüksek Sağlık Kurulunca karara bağlanır.

Bu maddenin uygulamasına ilişkin usûl ve esaslar, Sağlık Bakanlığı ile
Kurumun birlikte çıkaracağı yönetmelikle düzenlenir.

**Yersiz ödemelerin geri alınması**

**MADDE 96-** Kurumca işverenlere, sigortalılara, isteğe bağlı
sigortalılara gelir veya aylık almakta olanlara ve bunların hak
sahiplerine, genel sağlık sigortalılarına ve bunların bakmakla yükümlü
olduğu kişilere, fazla veya yersiz olarak yapıldığı tespit edilen bu
Kanun kapsamındaki her türlü ödemeler;

a\) Kasıtlı veya kusurlu davranışlarından doğmuşsa, hatalı işlemin tespit
tarihinden geriye doğru en fazla on yıllık sürede yapılan ödemeler, bu
ödemelerin yapıldığı tarihlerden,

b\) Kurumun hatalı işlemlerinden kaynaklanmışsa, hatalı işlemin tespit
tarihinden geriye doğru en fazla beş yıllık sürede yapılan ödemeler
toplamı, ilgiliye tebliğ edildiği tarihten itibaren üç ay içinde
yapılacak ödemelerde faizsiz, üç aylık sürenin dolduğu tarihten sonra
yapılacak ödemelerde ise bu süre sonundan,

itibaren hesaplanacak olan kanunî faizi ile birlikte, ilgililerin
Kurumdan alacağı varsa bu alacaklarından mahsup edilir, alacakları yoksa
genel hükümlere göre geri alınır.

Alacakların yersiz ödemelere mahsubu, en eski borçtan başlanarak borç
aslına yapılır, kanunî faiz kalan borca uygulanır. Bu hüküm ilgili hak
sahiplerinin muvafakat etmeleri kaydıyla, aynı dosyadan diğer bir hak
sahibine yapılan yersiz ödemelere mahsubunda da uygulanır.

Yersiz ödemenin gelir ve aylıklardan kesilmesinde, kesintinin
başlayacağı ödeme dönemi başı itibarıyla kanunî faizi ile birlikte
hesaplanan borç tutarı, gelir ve aylıktan % 25 oranında kesilmek
suretiyle uygulanır.

Yersiz ödemelerin tespiti ile geri alınmasına ve bu maddenin
uygulanmasına ilişkin usûl ve esaslar, Kurum tarafından çıkarılacak
yönetmelikle düzenlenir.

**Zamanaşımı, hakkın düşmesi ve avans**

**MADDE 97-** Bu Kanunda aksine hüküm bulunmayan hallerde, iş kazası,
meslek hastalığı ve ölüm hallerinde bağlanması gereken gelir ve
aylıkların, hakkın kazanıldığı tarihten itibaren beş yıl içinde
istenmeyen kısmı zamanaşımına uğrar. Bu durumda olanların gelir ve
aylıkları, beş yıl geçtikten sonra, yazılı istek tarihini takip eden ay
başından itibaren başlar.

Kuruma müracaat etmemenin haklı bir sebebe dayandığını genel hükümlere
göre ispat edenler hakkında, yukarıdaki hükümler uygulanmaz.

Kısa vadeli sigorta kollarından ve ölüm sigortasından kazanılan diğer
haklar, hakkın doğduğu tarihten itibaren beş yıl içinde istenmezse
düşer.

Bu Kanuna göre bağlanan gelir ve aylıklarını tahakkuk ettirildiği
tarihlerden itibaren aralıksız altı ay sonuna kadar tahsil etmeyenlerin
gelir ve aylıkları, gelir ve aylık bağlanma şartlarının devam edip
etmediğinin tespiti amacıyla durdurulur.

Genel sağlık sigortalısı ve bakmakla yükümlü olduğu kişilerin
alacakları, hakkı doğuran olayın öğrenildiği tarihten itibaren iki yıl
içinde istenmezse zamanaşımına uğrar, hakkı doğuran olay tarihinden
itibaren ise beş yıl sonunda düşer.

Sigortalılar ile bunların hak sahiplerinin, genel sağlık sigortalıları
ile bakmakla yükümlü olduğu kişilerin, bu Kanunun uygulanması bakımından
hak ettikleri alacaklarının süresi içinde ödenememesi halinde, avans
verilmesine Kurum yetkilidir.

Sağlık hizmeti sunucularına, tahakkuk etmiş alacakları faturaların
teslim tarihinden itibaren en geç yetmişbeş gün içinde ödenir.
İşlemlerin gecikmesi halinde tahakkuk eden tutarın % 75'i ilâ % 90'ı
arasındaki tutar, son ödeme tarihini takip eden ilk iş gününde
alacaklarından kesilmek üzere avans olarak ödenir.

**Ücretlerden kesinti yapılmaması, özel sigortalara ilişkin hükümler ve
sosyal güvenlik sözleşmelerinin yürütülmesi**

**MADDE 98-** İşveren, sosyal sigortalar ve genel sağlık sigortası için
kendisine düşen yükümlülükler nedeniyle, sigortalıların ücretlerinden
kesinti yapamaz. Bu Kanunda hüküm bulunmayan hallerde özel sigortalara
ilişkin hükümler, bu Kanun hükümlerinin uygulanmasında dikkate alınmaz.

Bu Kanun gereğince sağlık hizmetlerinden yararlananların ödemekle
yükümlü oldukları katılım payları, özel sigorta şirketleri tarafından
teminat veya ödeme konusu yapılamaz.

Uluslararası sosyal güvenlik sözleşmeleri kapsamında yapılacak her türlü
işlemler ve hesaplaşmalar, Kurum tarafından yürütülür. İlgili
sözleşmelerde irtibat kurumuna yapılan atıflar, Kuruma yapılmış sayılır.

**İKİNCİ BÖLÜM**

**Çeşitli Hükümler**

**Sosyal güvenlikle ilgili düzenlemeler ve bildirimler**

**MADDE 99-** Sosyal güvenlik hak ve yükümlülükleri ile ilgili yapılacak
her türlü kanunî düzenlemeler bu Kanunda yapılır.

Bu Kanun gereğince yapılacak bildirimler hakkında, 11/2/1959 tarihli ve
7201 sayılı Tebligat Kanunu hükümleri uygulanır.

**Bilgi ve belge isteme hakkı, bilgi ve belgelerin Kuruma verilme usûlü
**

**MADDE 100-** Kurum, bu Kanun hükümlerine ilişkin yapılan soruşturmalar
hakkında Cumhuriyet savcılıklarından, kamu ve özel hukuk tüzel kişileri
ile gerçek kişilerden bilgi ve belge isteyebilir.

Kurum, bu Kanun gereği verilecek her türlü belge veya bilginin internet,
elektronik ve benzeri ortamda gönderilmesi hususunda, gerçek ve tüzel
kişileri zorunlu tutmaya yetkilidir.

Belge veya bilgileri internet, elektronik ve benzeri ortamda göndermekle
zorunlu tutulan gerçek ve tüzel kişilerin, Kurumun bilgi işlem
sistemlerinin herhangi bir nedenle hizmet dışı kalması sonucu belge ve
bilgiyi, bu Kanunda öngörülen sürenin son gününde Kuruma gönderememesi
ve muhteviyatı primleri de yasal süresi içinde ödeyememesi halinde,
sorunların ortadan kalktığı tarihi takip eden üçüncü işgününün sonuna
kadar belge veya bilgiyi gönderir ve muhteviyatı primleri de aynı sürede
Kuruma öder ise bu yükümlülükleri Kanunda öngörülen sürede yerine
getirmiş kabul edilir.

Bu maddenin uygulanması ile ilgili usûl ve esaslar, Kurum tarafından
çıkarılacak yönetmelikle düzenlenir.

**Uyuşmazlıkların çözüm yeri**

**MADDE 101-** Bu Kanunda aksine hüküm bulunmayan hallerde, bu Kanun
hükümlerinin uygulanmasıyla ilgili ortaya çıkan uyuşmazlıklar iş
mahkemelerinde görülür.

**ALTINCI KISIM**

**İdarî Para Cezaları ve Fesih Hükümleri**

**Kurumca verilecek idarî para cezaları **

**MADDE 102-** Kurumca dayanağı belirtilmek suretiyle diğer kanunlarda
suç oluştursa dahi ayrıca bu Kanunun;

a\) 8 inci maddenin birinci fıkrası ile 61 inci maddede belirtilen
bildirgeleri; Kurumca belirlenen şekle ve usûle uygun vermeyenler veya
Kurumca internet, elektronik veya benzeri ortamda göndermekle zorunlu
tutulduğu halde anılan ortamda göndermeyenler veya bu Kanunda belirtilen
süre içinde vermeyenlere, her bir sigortalı için aylık asgarî ücret
tutarında, idarî para cezası uygulanır.

b\) 11 inci maddede belirtilen bildirgeyi, Kurumca belirlenen şekle ve
usûle uygun vermeyenler veya Kurumca internet, elektronik veya benzeri
ortamda göndermekle zorunlu tutulduğu halde, anılan ortamda
göndermeyenler veya bu Kanunda belirtilen süre içinde Kuruma
vermeyenlere;

1\) Kamu idareleri ile bilanço esasına göre defter tutmak zorunda olanlar
için asgarî ücretin üç katı tutarında,

2\) Diğer defterleri tutmak zorunda olanlar için asgarî ücretin iki katı
tutarında,

3\) Defter tutmakla yükümlü olmayanlar için bir aylık asgarî ücret
tutarında,

idarî para cezası uygulanır.

c\) 86 ncı maddenin birinci fıkrası uyarınca verilmesi gereken belgeleri,
Kurumca belirlenen şekilde ve usûlde vermeyenler ya da Kurumca internet,
elektronik veya benzeri ortamda göndermekle zorunlu tutulduğu halde
anılan ortamda göndermeyenler veya belirlenen süre içinde vermeyenlere
her bir fiil için;

1\) Belgenin asıl olması halinde aylık asgarî ücretin üç katını geçmemek
kaydıyla belgede kayıtlı sigortalı sayısı başına, aylık asgarî ücretin
beşte biri tutarında,

2\) Belgenin ek olması halinde, aylık asgarî ücretin üç katını geçmemek
kaydıyla her bir ek belgede kayıtlı sigortalı sayısı başına, aylık
asgarî ücretin sekizde biri tutarında,

3\) Ek belgenin 86 ncı maddenin beşinci fıkrasına istinaden Kurumca
re'sen düzenlenmesi durumunda, aylık asgarî ücretin yarısı tutarında,

4\) Belgenin mahkeme kararı, Kurum veya diğer kamu idarelerinin denetim
ve kontrolle görevlendirilmiş memurlarınca yapılan tespitler sonucunda
veya bu idareler tarafından düzenlenen belgelerden hizmetleri veya
kazançları Kuruma bildirilmediği veya eksik bildirildiği anlaşılan
sigortalılarla ilgili olması halinde, belgenin asıl veya ek nitelikte
olup olmadığı, işverence düzenlenip düzenlenmediği dikkate alınmaksızın,
aylık asgarî ücretin üç katı tutarında,

idarî para cezası uygulanır.

d\) 59 uncu madde uyarınca Kurumun defter ve belge incelemeye yetkili
denetim ve kontrolle görevlendirilmiş memurları tarafından veya 59 uncu
maddenin beşinci fıkrasında belirtilen serbest muhasebeci malî
müşavirler ile yeminli malî müşavirlerce düzenlenen raporlara istinaden,
Kuruma bildirilmediği tespit edilen eksik işçilik tutarının mal edildiği
her bir ay için, aylık asgarî ücretin üç katı tutarında idarî para
cezası uygulanır.

e\) 86 ncı maddenin ikinci fıkrasındaki yükümlülüğü Kurumca yapılan
yazılı ihtara rağmen onbeş gün içinde mücbir sebep olmaksızın yerine
getirmeyenlere;

1\) Bilanço esasına göre defter tutmakla yükümlü iseler, aylık asgarî
ücretin oniki katı tutarında,

2\) Diğer defterleri tutmakla yükümlü iseler, aylık asgarî ücretin altı
katı tutarında,

3\) Defter tutmakla yükümlü değil iseler, asgarî ücretin üç katı
tutarında,

4\) Defter ve belgelerin ibraz edilmemesi nedeniyle verilmesi gereken
ceza tutarını aşmamak kaydıyla; defter ve belgelerin tümünü verilen süre
içinde ibraz etmekle birlikte, kullanılmaya başlanmadan önce tasdik
ettirilmesi zorunlu olduğu halde tasdiksiz tutulmuş olan defterler,
kanunî tasdik süresi geçtikten sonra tasdik ettirilmiş olan defterlerin
tasdik tarihinden önceki kısmı, işçilikle ilgili giderlerin işlenmemiş
olduğu tespit edilen defterler, sigorta primleri hesabına esas tutulan
kazançların kesin olarak tespitine imkân vermeyecek şekilde usûlsüz,
karışık veya noksan tutulmuş defterler, herhangi bir ay için sigorta
primleri hesabına esas tutulması gereken kazançların ve kazançlarla
ilgili ödemelerin (sigorta primine esas kazancın ödemeye bağlı olduğu
durumlar dahil) o ayın dahil bulunduğu hesap dönemine ait defterlere
işlenmemiş olması halinde, o aya ait defter kayıtları, Vergi Usul Kanunu
gereğince bilanço esasına göre defter tutulması gerekirken işletme
hesabı esasına göre tutulmuş defterler geçerli sayılmaz ve bu
geçersizlik hallerinin her biri için, aylık asgarî ücretin yarısı
tutarında,

5\) İşverenler tarafından ibraz edilen aylık ücret tediye bordrosunda;
asgarî olarak işyerinin sicil numarası, bordronun ilişkin olduğu ay,
sigortalının adı, soyadı, sigortalının sosyal güvenlik sicil numarası,
ücret ödenen gün sayısı, sigortalının ücreti, ödenen ücret tutarı yer
alır. Ücretin alındığına dair sigortalının imzasını ihtiva etmeyen
(makbuz mukabilinde veya banka kanalıyla yapılan ödemeler hariç) ücret
tediye bordroları geçerli sayılmaz ve bu geçersizlik hallerinin her biri
için aylık asgarî ücretin yarısı tutarında,

idarî para cezası uygulanır. Verilen süre dışında ibraz edilen defter ve
belgelerin tümünün veya bir bölümünün geçersiz olması durumunda, tutulan
defter türü de dikkate alınarak bu bendin sadece (1), (2) ve (3)
numaralı alt bentlerine göre idarî para cezası uygulanır.

f\) 86 ncı maddenin altıncı fıkrasında ve 85 inci maddenin beşinci
fıkrasında belirtilen yükümlülükleri belirtilen sürede yerine
getirmeyenlere, aylık asgarî ücretin iki katı tutarında idarî para
cezası uygulanır.

g\) 8 inci maddenin üçüncü ve altıncı fıkralarında belirtilen
yükümlülükleri yerine getirmeyen kurum ve kuruluşlar ile tüzel kişilere
ve 8 inci maddenin dördüncü fıkrasındaki yükümlülüğü yerine getirmeyen
sigortalılara, aylık asgarî ücret tutarında idarî para cezası uygulanır.

h\) Sağlık hizmeti sunulmadığı halde sağlık hizmetini fatura edenler;
faturayı veya faturaya dayanak oluşturan belgeleri gerçeğe aykırı olarak
düzenleyenler; 64 üncü madde gereğince kapsam dışı tutulan sağlık
hizmetlerini kapsam içinde olan sağlık hizmetleri gibi gösterenler;
sağlık hizmetlerine hak kazanmayan kişilere sundukları sağlık
hizmetlerini fatura edenler hakkında bu fiilleri nedeniyle Kurumun
yersiz ödediği tutarın beş katı idarî para cezası uygulanır.

ı) 71 inci maddede yer alan kimlik tespiti yükümlülüğünü yapmayan ve bu
nedenle Kurumun zarara uğramasına sebebiyet veren sağlık hizmeti
sunucularından, uğranılan zararın beş katı idarî para cezası uygulanır.

j\) Kurumun mahsup suretiyle tahsilini yaptığı haller hariç olmak üzere,
alınması gereken katılım paylarını tahsil etmeyen sağlık hizmeti
sunucularına, fiilin her tekrarında tahsil edilmeyen katılım payının on
katı tutarında idarî para cezası uygulanır.

k\) 63 üncü madde gereği Kurumca sağlanan yardımcı üreme yöntemlerinin
tıbbî etik dışında uygulanması halinde, bu fiili işleyen sağlık hizmeti
sunucularına Kurumca vak’a için yapılan tedavi masrafının beş katı
tutarında idarî para cezası uygulanır.

l\) Kurumun denetim ve kontrolle görevlendirilmiş memurlarının, bu
Kanunun uygulanmasından doğan inceleme ve soruşturma görevlerini yerine
getirmeleri sırasında işverenler, sigortalılar, işyeri sahipleri ve bu
işle ilgili diğer kişiler, görevlerini yapmasına engel olamazlar. Engel
olanlar hakkında eylemleri başka bir suç oluştursa dahi, aylık asgarî
ücretin iki katı tutarında idarî para cezası uygulanır.

Mahkeme kararına, Kurum veya diğer kamu idarelerinin denetim ve
kontrolle görevlendirilmiş memurlarınca yapılan tespitlere ya da kamu
idarelerinden alınan belgelere istinaden düzenlenenler hariç olmak
üzere, bildirgenin yasal süresi geçtikten sonra ilgililerce
kendiliklerinden verilmesi halinde, bu maddenin birinci fıkrasının (a)
ve (b) bentlerinde öngörülen cezalar % 50 oranında uygulanır.

İdarî para cezası uygulanması 8 inci, 11 inci ve 86 ncı maddelerde
belirtilen belgelerin Kuruma verilmesi yükümlülüğünü kaldırmaz.

İdarî para cezaları ilgiliye tebliğ ile tahakkuk eder. Tebliğ tarihinden
itibaren onbeş gün içinde Kuruma ya da Kurumun ilgili hesaplarına
yatırılır veya aynı süre içinde Kuruma itiraz edilebilir. İtiraz takibi
durdurur. Kurumca itirazı reddedilenler, kararın kendilerine tebliğ
tarihinden itibaren onbeş gün içinde yetkili sulh ceza mahkemesine
başvurabilirler. Bu süre içinde başvurunun yapılmamış olması halinde,
idarî para cezası kesinleşir.

İdarî para cezalarının, Kuruma itiraz edilmeden veya yargı yoluna
başvurulmadan önce tebliğ tarihinden itibaren onbeş gün içinde peşin
ödenmesi halinde, bunun dörtte üçü tahsil edilir. Peşin ödeme idarî para
cezasına karşı yargı yoluna başvurma hakkını etkilemez. Ancak Kurumca
veya mahkemece Kurum lehine karar verilmesi halinde, daha önce tahsil
edilmemiş olan ceza tutarının dörttebirlik kısmı, 89 uncu maddenin
ikinci fıkrası hükmü de dikkate alınarak tahsil edilir.

Mahkemeye başvurulması idarî para cezasının takip ve tahsilini
durdurmaz. Tebliğ tarihinden itibaren onbeş gün içinde ödenmeyen idarî
para cezaları, 89 uncu madde hükmü gereğince hesaplanacak gecikme cezası
ve gecikme zammı ile birlikte tahsil edilir.

İdarî para cezaları on yıllık zamanaşımı süresine tâbidir. Zamanaşımı
süresi, fiilin işlendiği tarihten itibaren başlar.

İdarî para cezaları hakkında, bu Kanunda hüküm bulunmayan hallerde
30/3/2005 tarihli ve 5326 sayılı Kabahatler Kanunu hükümleri uygulanır.

**İdarî yaptırımlar ve fesih **

**MADDE 103-** Kurumca yapılan inceleme neticesinde haksız menfaat temin
etmek maksadıyla;

a\) Sağlık hizmeti sunulmadığı halde sağlık hizmetini fatura ettiği,

b\) Faturayı veya faturaya dayanak oluşturan belgeleri, gerçeğe aykırı
olarak düzenlediği,

c\) 64 üncü madde gereğince kapsam dışı tutulan sağlık hizmetlerini,
kapsam içinde olan sağlık hizmetleri gibi gösterdiği,

d\) Sağlık hizmetlerine hak kazanmayan kişilere, sağlık hizmeti sunarak
Kuruma fatura ettiği,

tespit edilen sağlık hizmeti sunucuları hakkında genel hükümlere göre
takip yapılır. Bu fiiller nedeniyle Kurumun yersiz ödediği tutar 96 ncı
maddeye göre geri alınır. Ayrıca bu fiilî işleyen sağlık hizmeti
sunucularının varsa Kurum ile yaptıkları sözleşmeleri; ilk fiilde bir
ay, ilk fiilden itibaren iki yıllık dönem içerisindeki tekrarı halinde
üç ay, aynı dönem içerisinde ikinci kez tekrarı halinde ise bir yıl
süreyle feshedilir.

Yukarıdaki fıkranın (d) bendi hariç olmak üzere anılan fiillerin
sözleşmesiz sağlık hizmet sunucuları tarafından işlenmesi halinde, bir
yıl süreyle acil durumlar hariç ödeme yapılmaz. Sağlık hizmet sunucusu
bu süre içerisinde bu durumu sağlık hizmeti alan tüm kişilere yazılı
olarak bildirmek zorundadır. Bildirilmeyen kişilerin fatura bedelleri
Kurum tarafından ödenerek, sağlık hizmet sunucusundan iki katı olarak
tahsil edilir.

71 inci maddede yer alan kimlik tespiti yükümlülüğünü yapmayan ve bu
nedenle bir başka kişiye sağlık hizmeti sunulması nedeniyle Kurumun
zarara uğramasına sebebiyet veren sağlık hizmeti sunucularından
uğranılan zarar geri alınır.

**YEDİNCİ KISIM**

**Yürürlükten Kaldırılan, Değiştirilen, Son ve Geçici Hükümler**

**BİRİNCİ BÖLÜM**

**Değiştirilen ve Yürürlükten Kaldırılan**

**Hükümler**

**Diğer kanunlardaki atıflar**

**MADDE 104-** Bu Kanunla yürürlükten kaldırılmayan hükümleri saklı
kalmak kaydıyla, 17/7/1964 tarihli ve 506 sayılı, 2/9/1971 tarihli ve
1479 sayılı, 17/10/1983 tarihli ve 2925 sayılı, 17/10/1983 tarihli ve
2926 sayılı ve 8/6/1949 tarihli ve 5434 sayılı kanunlara yapılan atıflar
ile diğer kanunlarda sosyal sigorta haklarına, yardımlarına ve
yükümlülüklerine, sigortalılığa ve hak sahipliği şartlarına, sağlık
hizmetlerinin veya tedavi bedellerinin ödenmesine ilişkin yapılan
atıflar bu Kanunun ilgili maddelerine yapılmış sayılır.

27/7/1967 tarihli ve 926 sayılı Türk Silâhlı Kuvvetleri Personel
Kanununda kadrosuzluk tazminatının ödenmesine ilişkin T.C. Emekli
Sandığına yapılmış olan atıf ile diğer kanunlarda T.C. Emekli Sandığına,
Sosyal Sigortalar Kurumuna, Bağ-Kur'a yapılmış atıflar Kuruma yapılmış
sayılır.

**Değiştirilen, eklenen ve uygulanmayacak hükümler **

**MADDE 105-** a) 8/6/1949 tarihli ve 5434 sayılı Türkiye Cumhuriyeti
Emekli Sandığı Kanununun:

1\) 89 uncu maddesinin birinci fıkrasında geçen "aylık bağlamaya esas"
ibaresi "ek 70 inci maddeye göre hesaplanacak" şeklinde
değiştirilmiştir.

2\) Ek 19 uncu maddesi aşağıdaki şekilde değiştirilmiştir.

"EK MADDE 19- Vazife malûlü erlerle, bunların dul ve yetimlerine
ödenecek aylık veya gelirlerin alt sınırı Sosyal Sigortalar ve Genel
Sağlık Sigortası Kanununun 27 nci veya 33 üncü maddeleri hükümlerine
göre belirlenir."

3\) Ek 48 inci maddesinin son fıkrasının başına "Sosyal Sigortalar ve
Genel Sağlık Sigortası Kanununun 4 üncü maddesinin birinci fıkrasının
(c) bendi kapsamında yaşlılık aylığına hak kazananlar hakkında, aynı
Kanunun geçici 2 nci maddesinin (d) bendinin uygulanmasında:" ibaresi
eklenmiştir.

4\) Ek 68 inci maddesine birinci fıkra olarak "Sosyal Sigortalar ve Genel
Sağlık Sigortası Kanununun 4 üncü maddesinin birinci fıkrasının (c)
bendi kapsamında yaşlılık aylığına hak kazananlar hakkında, aynı Kanunun
geçici 2 nci maddesinin (d) bendinin uygulanmasında:" ibaresi eklenmiş;
aynı maddede geçen "ödenir" ve "ödeme yapılır" ibareleri "hesaplanır"
şeklinde değiştirilmiş; aynı maddenin dördüncü fıkrasında geçen "Bu
tazminatlar ilgililere ödendikçe iki ay içinde faturası karşılığında
Hazineden tahsil olunur." cümlesi ile aynı maddenin beşinci ve son
fıkrası madde metninden çıkarılmış ve aynı maddenin diğer fıkraları (a),
(b), (c), (d) ve (e) bentleri olarak düzenlenmiştir.

5\) Ek 70 inci maddesinin birinci fıkrasında geçen "Sandık
iştirakçilerine ödenmekte olan;" ve "emeklilik keseneğine ve Kurum
karşılığına tâbi tutulur." ibareleri sırasıyla "Emekli ikramiyesinin
hesabında;" ve "dikkate alınır" şeklinde; aynı maddenin son fıkrası da
“Personel kanunlarında yer alan aylığa ilişkin gösterge ve ek
göstergeler esas alınarak bulunan tutarlar da emekli ikramiyesi
hesabında dikkate alınır." olarak değiştirilmiştir.

6\) Ek 73 üncü maddesine birinci fıkra olarak "Sosyal Sigortalar ve Genel
Sağlık Sigortası Kanununun 4 üncü maddesinin birinci fıkrasının (c)
bendi kapsamında yaşlılık aylığına hak kazananlar hakkında, aynı Kanunun
geçici 2 nci maddesinin (d) bendinin uygulanmasında:" ibaresi eklenmiş;
aynı maddenin birinci fıkrasında geçen "toptan ödeme yapılabilmesi için"
ibaresi "toptan ödeme hesaplanabilmesi için" şeklinde; ikinci fıkrasında
geçen "emeklilik" kelimesi "hesaplama" şeklinde değiştirilmiş ve aynı
maddenin fıkraları (a), (b) ve (c) bentleri olarak düzenlenmiştir.

b\) 17/10/1983 tarihli ve 2925 sayılı Tarım İşçileri Sosyal Sigortalar
Kanununun:

1\) 21 inci maddesi aşağıdaki şekilde değiştirilmiştir.

"MADDE 21- Yaşlılık aylığı bağlanmasına hak kazanan sigortalıya, Sosyal
Sigortalar ve Genel Sağlık Sigortası Kanununun 29 uncu maddesinde
belirtilen esaslara göre aylık bağlanır."

2\) 30 uncu maddesi aşağıdaki şekilde değiştirilmiştir.

"MADDE 30- Bu Kanunun gerektirdiği her türlü yardım ve ödemeler için
sigortalılardan % 12,5'i genel sağlık sigortası primi olmak üzere % 32,5
oranında prim alınır."

3\) 39 uncu maddesinin (a) bendi aşağıdaki şekilde değiştirilmiştir.

"a) Sosyal Sigortalar ve Genel Sağlık Sigortası Kanununun 13, 14, 19,
20, 21, 22, 25, 26, 27, 28, 33, 34, 35, 36, 54, 55, 57, 58, 59, 60, 61,
63, 64, 65, 66, 67, 68, 69, 70, 71, 72, 73,76, 77,78, 89, 94, 95, 96,
97, 100 ve 101 inci maddeleri ile 41 inci maddenin (b) bendi, 506 sayılı
Sosyal Sigortalar Kanununun Geçici 82 nci maddesi,”

c\) 29/5/1986 tarihli ve 3294 sayılı Sosyal Yardımlaşma ve Dayanışmayı
Teşvik Kanununun 2 nci maddesinin ikinci fıkrası aşağıdaki şekilde
değiştirilmiştir.

"Ancak, Sosyal Sigortalar ve Genel Sağlık Sigortası Kanununun 60 ıncı
maddesinin birinci fıkrasının (c) bendinde sayılan genel sağlık
sigortalısı ve bakmakla yükümlü olduğu kişilerin aynı Kanun gereği
ödedikleri katılım payları ile diğer sağlık hizmetlerinin karşılanmayan
kısmı, bu Kanun kapsamındadır. Ancak yıl içinde ödenen tutarlar, takip
eden yılda Hazine tarafından Fona geri ödenir."

d\) 10/2/1954 tarihli ve 6245 sayılı Harcırah Kanununun 18 inci
maddesinin başlığı ve birinci fıkrasının birinci paragrafı aşağıdaki
şekilde değiştirilmiştir.

"Ehliyet tespiti, imtihan ve hava değişimi için başka yere
gönderilenler:

Memurlar, yardımcı hizmetler sınıfına dahil personel ve kurumlarda
yalnız ödenek mukabili çalışanlardan, memuriyet mahalli dışına;"

e\) 8/5/1985 tarihli ve 3201 sayılı Yurtdışında Bulunan Türk
Vatandaşlarının Yurtdışında Geçen Sürelerinin Sosyal Güvenlikleri
Bakımından Değerlendirilmesi Hakkında Kanunun:

1\) 1 inci maddesi aşağıdaki şekilde değiştirilmiştir.

"MADDE 1- Türk vatandaşlarının yurt dışında 18 yaşını doldurduktan
sonra, Türk vatandaşı iken geçen ve belgelendirilen sigortalılık
süreleri ve bu süreleri arasında veya sonunda her birinde bir yıla kadar
olan işsizlik süreleri ile yurt dışında ev kadını olarak geçen süreleri,
bu Kanunda belirtilen sosyal güvenlik kuruluşlarına prim ödenmemiş
olması ve istekleri halinde, bu Kanun hükümlerine göre sosyal
güvenlikleri bakımından değerlendirilir."

2\) 2 nci maddesinin (a) bendinin sonuna "Sosyal Güvenlik Kurumu
Başkanlığı" ibaresi ve aynı maddeye aşağıdaki (e) ve (f) bentleri
eklenmiştir.

“e) Kurum; Sosyal Güvenlik Kurumu Başkanlığını,

f\) Bakanlık; Çalışma ve Sosyal Güvenlik Bakanlığını,"

3\) 3 üncü maddesi başlığı ile birlikte aşağıdaki şekilde
değiştirilmiştir.

"Başvurulacak kuruluş

MADDE 3- Sigortalılar ile yurt dışında çalışmakta iken veya yurda kesin
dönüş yaptıktan sonra ölenlerin Türk vatandaşı olan hak sahipleri Kuruma
müracaat etmek suretiyle bu Kanunla getirilen haklardan yararlanırlar."

4\) 4 üncü maddesi başlığı ile birlikte aşağıdaki şekilde
değiştirilmiştir.

"Borçlanma tutarı ve borçlanma tutarının iadesi

MADDE 4- Borçlanılacak her bir gün için tahakkuk ettirilecek borç
tutarı, başvuru tarihindeki prime esas asgarî ve azamî günlük kazanç
arasında seçilecek günlük kazancın % 32'sidir. Borçlanılan süreler,
yurda kesin dönüş yapılmış olması şartıyla aylık tahsisi için yazılı
talepleri halinde Sosyal Sigortalar ve Genel Sağlık Sigortası Kanununun
41 inci maddesinin son fıkrası hükümlerine göre değerlendirilir.
Borçlanmaya ilişkin Kurumca tahakkuk ettirilen borç tutarı, tebliğ
edildiği tarihten itibaren üç ay içerisinde ödenir. Ödeme yapılan gün
sayısı prim ödeme gün sayısına ve prime esas kazanca dahil edilir.
Tahakkuk ettirilen prim borcunu tebligat tarihinden itibaren üç ay
içerisinde ödemeyenler için yeniden başvuru şartı aranır.

Borçlanmadan sonradan vazgeçenler ile yapılan borçlanma sonrasında aylık
bağlanması için gerekli şartları yerine getiremeyenlere ve bunların hak
sahiplerine talepleri üzerine yaptıkları ödemeler, faiz uygulanmaksızın
iade edilir.

Yurt dışında iken borçlanma isteğinde bulunacak sigortalı veya hak
sahipleri Yeni Türk Lirası olarak bildirilecek borç tutarını döviz
cinsinden, Türkiye'de ise Yeni Türk Lirası olarak öderler."

5\) 5 inci maddenin birinci fıkrası "Yurt dışındaki sigortalılık
sürelerinin tespitinde, bunu belirten ve istek sahibinin ibraz edeceği
ispatlayıcı belgelerde kayıtlı bulunan tarihler arasındaki son tarihten
geriye doğru olmak üzere gün sayıları esas alınır, bu tespitte 1 yıl 360
gün, 1 ay 30 gün hesaplanır." şeklinde değiştirilmiş; aynı maddenin
üçüncü fıkrasının sonuna "Bu durumda olanlar Sosyal Sigortalar ve Genel
Sağlık Sigortası Kanununun 4 üncü maddesinin birinci fıkrasının (b)
bendi kapsamında sigortalı sayılır." cümlesi eklenmiş; maddeye "Sosyal
güvenlik sözleşmesi yapılmış ülkelerdeki hizmetlerini, bu Kanuna göre
borçlananların, sözleşme yapılan ülkede ilk defa çalışmaya başladıkları
tarih, ilk işe giriş tarihi olarak dikkate alınmaz." fıkrası
eklenmiştir.

6\) 6 ncı maddenin (A) fıkrasının son paragrafı "Yukarıdaki şartları
yerine getirenlerden tahsise hak kazananların aylıkları, yazılı istek
tarihini takip eden ay başından itibaren başlatılmak üzere Sosyal
Sigortalar ve Genel Sağlık Sigortası Kanunu hükümlerine göre bağlanır."
şeklinde değiştirilmiş,

Aynı maddenin (B) fıkrası; "B) Kanun hükümlerinden yararlanmak suretiyle
aylık bağlananlardan tekrar yurt dışında yabancı ülke mevzuatına tâbi
çalışanlar, ikamete dayalı bir sosyal sigorta ya da sosyal yardım
ödeneği alanlar ile Türkiye'de sigortalı çalışmaya başlayanların
aylıkları, tekrar çalışmaya başladıkları veya ikamete dayalı bir ödenek
almaya başladıkları tarihten itibaren kesilir. Sosyal Sigortalar ve
Genel Sağlık Sigortası Kanununun sosyal güvenlik destek primi hakkındaki
hükümleri, bu Kanun hükümlerinden yararlanmak suretiyle aylık
bağlananlar için uygulanmaz.

Yurt içinde veya yurt dışında çalışması sona erenlerin veya ikamete
dayalı bir ödenek alanlardan ödenekleri sona erenlerin, aylıklarının
tekrar ödenmesi için yazılı talepte bulunmaları halinde, talep tarihini
izleyen ay başından itibaren aylıkları tekrar ödenmeye başlanır."
şeklinde değiştirilmiştir.

f\) 8/5/1985 tarihli ve 3201 sayılı Kanunun 2 nci maddesinin (b) bendine
“Sosyal Güvenlik Kanunları;” ibaresinden sonra gelmek üzere “Sosyal
Sigortalar ve Genel Sağlık Sigortası Kanunu,” ibaresi eklenmiştir.

g\) 27/4/2005 tarihli ve 5335 sayılı Kanunun 30 uncu maddesi ile
10/7/1987 tarihli ve 285 sayılı Kanun Hükmünde Kararnamenin 5 inci
maddesinin onbirinci fıkrası hariç olmak üzere, diğer kanunların bu
Kanuna aykırı hükümleri uygulanmaz.

h\) 27/7/1967 tarihli ve 926 sayılı Kanunun ek 18 inci maddesinin (b)
fıkrası "b) (a) fıkrasına göre bulunacak tutar, Sosyal Sigortalar ve
Genel Sağlık Sigortası Kanununun yürürlük tarihinden önce göreve
başlayanların emekliliklerinde, Sosyal Sigortalar ve Genel Sağlık
Sigortası Kanununun geçici 2 nci maddesinin (d) bendine göre
hesaplanacak kısmî aylığın hesabında dikkate alınır." şeklinde
değiştirilmiştir.

**Yürürlükten kaldırılan hükümler**

**MADDE 106-** 1) 17/7/1964 tarihli ve 506 sayılı Sosyal Sigortalar
Kanununun, geçici 20 inci, geçici 81 inci, geçici 82 nci ve geçici 87
nci ve geçici 89 uncu maddeleri hariç diğer maddeleri,

2\) 2/9/1971 tarihli ve 1479 sayılı Esnaf ve Sanatkârlar ve Diğer
Bağımsız Çalışanlar Sosyal Sigortalar Kurumu Kanununun, 1 ilâ 23 üncü,
geçici 10 uncu ve geçici 11 inci maddeleri hariç diğer maddeleri,

3\) 29/8/1977 tarihli ve 2108 sayılı Muhtar Ödenek ve Sosyal Güvenlik
Yasasının 4 üncü ve 5 inci maddeleri,

4\) 17/10/1983 tarihli ve 2926 sayılı Tarımda Kendi Adına ve Hesabına
Çalışanlar Sosyal Sigortalar Kanunu,

5\) 24/5/1983 tarihli ve 2829 sayılı Sosyal Güvenlik Kurumlarına Tabi
Olarak Geçen Hizmetlerin Birleştirilmesi Hakkında Kanun,

6\) 17/10/1983 tarihli ve 2925 sayılı Tarım İşçileri Sosyal Sigortalar
Kanununun 1 ilâ 5 inci, 13 ilâ 17 nci maddeleri,

7\) 14/7/1965 tarihli ve 657 sayılı Devlet Memurları Kanununun 107 nci,
188 inci, 209 uncu ve ek 22 nci maddeleri,

8\) 8/6/1949 tarihli ve 5434 sayılı Türkiye Cumhuriyeti Emekli Sandığı
Kanununun, 12 ilâ 19 uncu maddeleri, 23 üncü maddesi, 30 ilâ 39 uncu
maddeleri, 41 ilâ 55 inci maddeleri, 57 ilâ 59 uncu maddeleri, 61 ilâ 64
üncü maddeleri, 66 ilâ 71 inci maddeleri, 72 nci maddesinin birinci,
ikinci ve üçüncü fıkraları, 73 ilâ 77 nci maddeleri, 80 inci maddesi, 82
inci maddesinin (a), (b), (c) ve (ç) bentleri, 83 ilâ 88 inci maddeleri,
90 ıncı ve 91 inci maddeleri, 93 ilâ 100 üncü maddeleri, 102 nci
maddesi, 105 ilâ 107 nci maddeleri, 112 ilâ 124 üncü maddeleri, 127 ilâ
129 uncu maddeleri, 131 ilâ 135 inci maddeleri, ek 2 ilâ ek 4 üncü
maddeleri, ek 8 ve ek 9 uncu maddeleri, ek 11 inci maddesi, ek 13 ilâ ek
18 inci maddeleri, ek 21 ilâ ek 23 üncü maddeleri, ek 25 ilâ ek 27 nci
maddeleri, ek 29 ve ek 30 uncu maddeleri, ek 31 inci maddesinin (a) ve
(b) bentleri, ek 32 ilâ 34 üncü maddeleri, ek 37 nci maddesi, ek 39 uncu
maddesi, ek 41 ilâ ek 47 nci maddeleri, ek 48 inci maddesinin son
fıkrası hariç diğer fıkraları, ek 49 uncu maddesi, ek 56 ve ek 57 nci
maddeleri, ek 59 uncu maddesi, ek 69 uncu maddesi, ek 72 nci maddesi, ek
74 ve ek 75 inci maddeleri, ek 80 inci maddesi, geçici 8 inci maddesi,
geçici 15 inci maddesi, geçici 16 ncı maddesi, geçici 54 üncü, geçici 65
inci, geçici 85 inci, geçici 86 ncı, geçici 88 inci, geçici 96 ilâ
geçici 98 inci, geçici 103, geçici 104, geçici 109 ilâ geçici 113 üncü,
geçici 115 ilâ geçici 118 inci, geçici 120 nci, geçici 121 inci, geçici
139 ilâ geçici 141 inci, geçici 146 ncı, geçici 147 nci, geçici 150 ilâ
geçici 151 nci, geçici 153 üncü, geçici 157 nci, geçici 159 uncu, geçici
161 ilâ geçici 166 ncı, geçici 170 inci, geçici 171 inci, geçici 173
üncü, geçici 176 ncı, geçici 180 inci, geçici 182 ilâ geçici 186 ncı,
geçici 190 ilâ geçici 192, geçici 195 ilâ geçici 200 üncü, geçici 203
üncü, geçici 204 üncü, geçici 207 nci ve geçici 208 inci, geçici 210 ilâ
geçici 212 nci, geçici 218 ilâ geçici 220 nci, ek geçici 1 inci, ek
geçici 2 nci, ek geçici 7 nci, ek geçici 8 inci, ek geçici 11 inci, ek
geçici 19 uncu, ek geçici 20 nci, ek geçici 22 nci ve ek geçici 23 üncü
maddeleri,

9\) 1/10/1992 tarihli ve 3841 sayılı Kanunun geçici 1 inci maddesi,
24/11/1994 tarihli ve 4049 sayılı Kanunun geçici 1 inci maddesi ve
13/6/2001 tarihli ve 4677 sayılı Kanunun geçici 1 inci maddesi,

10\) 14/1/1988 tarihli ve 311 sayılı Memurlar ve Diğer Kamu Görevlileri
ile İlgili Bazı Kanunlarda Değişiklik Yapılmasına Dair Kanun Hükmünde
Kararnamenin geçici 3 üncü maddesi,

11\) 25/8/1999 tarihli ve 4447 sayılı İşsizlik Sigortası Kanununun 56 ncı
maddesinin (C) fıkrası,

12\) 19/3/1969 tarihli ve 1136 sayılı Avukatlık Kanununun 186 ilâ 188
inci ve 191 inci maddeleri,

13\) 18/1/1972 tarihli ve 1512 sayılı Noterlik Kanununun 201 ilâ 203 üncü
maddeleri,

14\) 7/5/1987 tarihli ve 3359 sayılı Sağlık Hizmetleri Temel Kanununun 3
üncü maddesinin (d) bendi ile geçici 3 üncü maddesi,

15\) 22/1/1990 tarihli ve 399 sayılı Kamu İktisadi Teşebbüsleri Personel
Rejiminin Düzenlenmesi ve 233 Sayılı Kanun Hükmünde Kararnamenin Bazı
Maddelerinin Yürürlükten Kaldırılmasına Dair Kanun Hükmünde Kararnamenin
32 nci maddesindeki "resmî ve özel sağlık kuruluşlarında ayakta ve
yatarak tedavileri ile" ibaresi,

16\) 4/6/1937 tarihli ve 3201 sayılı Emniyet Teşkilatı Kanununun 89 uncu
maddesi,

17\) 4/2/1924 tarihli ve 406 sayılı Telgraf ve Telefon Kanununun ek 23
üncü maddesi,

18\) 1/11/1983 tarihli ve 2937 sayılı Devlet İstihbarat Hizmetleri ve
Milli İstihbarat Teşkilatı Kanununun 18 inci maddesi,

19\) 12/4/1991 tarihli ve 3713 sayılı Terörle Mücadele Kanununun 21 inci
maddesinin birinci fıkrasının (f) bendi ile (g) bendinde yer alan "ve
tedavileri yaptırılır" ibaresi,

20\) 23/4/1981 tarihli ve 2453 sayılı Yurt Dışında Görevli Personele
Nakdi Tazminat Verilmesi ve Aylık Bağlanması Hakkında Kanunun 4 üncü
maddesinin birinci fıkrasında yer alan "ile yaralanan veya sakat
kalanların tedavi giderleri" ibaresi,

21\) 15/5/1959 tarihli ve 7269 sayılı Umumi Hayata Müessir Afetler
Dolayısiyle Alınacak Tedbirlerle Yapılacak Yardımlara Dair Kanunun 10
uncu maddesinin üçüncü ve dördüncü fıkraları,

22\) 1/7/1976 tarihli ve 2022 sayılı 65 Yaşını Doldurmuş Muhtaç, Güçsüz
ve Kimsesiz Türk Vatandaşlarına Aylık Bağlanması Hakkında Kanunun 7 nci
maddesi,

23\) 24/2/1968 tarihli ve 1005 sayılı İstiklal Madalyası Verilmiş
Bulunanlara Vatani Hizmet Tertibinden Şeref Aylığı Bağlanması Hakkında
Kanunun 2 nci maddesinin ikinci fıkrası,

24\) 10/2/1954 tarihli ve 6245 sayılı Harcırah Kanununun 18 inci
maddesinin (c) bendi ile 20 nci maddesi,

25\) 8/5/1985 tarihli ve 3201 sayılı Kanunun 7 nci , 11 inci, geçici 1
ilâ geçici 4 üncü maddeleri ile aynı kanunda geçen "döviz" ibareleri,

26\) 18/6/1992 tarihli ve 3816 sayılı Kanunun birinci maddesinde yer alan
"Genel Sağlık Sigortası uygulamasına geçilinceye kadar" ibaresi,

yürürlükten kaldırılmıştır.

**Yönetmelikler**

**MADDE 107-** Bu Kanunda bahsi geçen yönetmelikler bu Kanunun yürürlük
tarihinden itibaren bir yıl içerisinde çıkarılır. Kurum, bu Kanunun
diğer maddelerinin uygulanmasına ilişkin usûl ve esasları yönetmelik ile
düzenleme yetkisine sahiptir.

**İKİNCİ BÖLÜM**

**Geçici ve Son Hükümler**

**Malûllük, yaşlılık ve ölüm sigortasına ilişkin bazı geçiş hükümleri**

**GEÇİCİ MADDE 1-** Bu Kanunun yürürlüğe girdiği tarihten önce, 506
sayılı Sosyal Sigortalar Kanunu ile 2925 sayılı Tarım İşçileri Sosyal
Sigortalar Kanununa tâbi olanlar her türlü hak ve yükümlülükleri ile bu
Kanunun 4 üncü maddesinin birinci fıkrasının (a) bendi kapsamında, 1479
sayılı Esnaf ve Sanatkârlar ve Diğer Bağımsız Çalışanlar Sosyal
Sigortalar Kanunu ve bu Kanunla mülga 2926 sayılı Tarımda Kendi Adına ve
Hesabına Çalışanlar Sosyal Sigortalar Kanununa tâbi olanlar her türlü
hak ve yükümlülükleri ile bu Kanunun 4 üncü maddesinin birinci
fıkrasının (b) bendi kapsamında, 5434 sayılı Türkiye Cumhuriyeti Emekli
Sandığı Kanununa tâbi olanlar her türlü hak ve yükümlülükleri ile bu
Kanunun 4 üncü maddesinin birinci fıkrasının (c ) bendi kapsamında kabul
edilir.

Bu Kanunun yürürlüğe girdiği tarihten önce çalışmaya başlayıp bu
tarihten sonra aylık talebinde bulunanlardan, birinci fıkrada belirtilen
sigortalılık hallerinden birden fazlasına tâbi olanlara yaşlılık
aylığına hak kazanma şartlarından hangisinin uygulanacağı, en son
sigortalı sayıldığı tarihten geriye doğru son yedi yıllık fiilî hizmet
süresi içinde en fazla hizmetin geçtiği sigortalılık hali, hizmet
sürelerinin eşit olması halinde ise son sigortalılık durumu esas
alınarak belirlenir.

17/7/1964 tarihli ve 506 sayılı, 2/9/1971 tarihli ve 1479 sayılı,
17/10/1983 tarihli ve 2925 sayılı, bu Kanunla mülga 17/10/1983 tarihli
ve 2926 sayılı ve 8/6/1949 tarihli ve 5434 sayılı kanunlara göre
bağlanan veya talepte bulunulan; aylık, gelir, tazminat, harp malûllüğü
zammı ve diğer ödenekler ile 8/2/2006 tarihli ve 5454 sayılı Kanunun 1
inci maddesine göre ödenmekte olan ek ödemenin verilmesine devam edilir.
Bu gelir ve aylıkların durum değişikliği nedeniyle artırılması,
azaltılması, kesilmesi veya yeniden bağlanmasında, bu Kanunla
yürürlükten kaldırılan ilgili kanun hükümleri uygulanır.

Bu Kanunun yürürlüğe girdiği tarih itibarıyla 17/7/1964 tarihli ve 506
sayılı ve 2/9/1971 tarihli ve 1479 sayılı kanunlara göre ödenmekte olan
sosyal yardım zammı ile telafi edici ödeme tutarları, 8/6/1949 tarihli
ve 5434 sayılı Türkiye Cumhuriyeti Emekli Sandığı Kanunu gereğince
emekli aylığı almakta olanlara ödenmekte olan makam ve yüksek hâkimlik
tazminatı, görev ve temsil tazminatı ile ek ödemeler ve yardımlar, bu
Kanunun yürürlüğe girdiği tarihte ödenen tutarlar esas alınarak,
ilgililerin gelir ve aylıklarına ilave edilerek ödenir.

Bağlanmış aylık ve gelirler, 55 inci maddenin ikinci fıkrasına göre
artırılır.

Sosyal yardım zammının ilavesinde tamamı dağıtılacak şekilde, hak
sahiplerinin gelir ve aylıklardaki hisseleri esas alınır.

Bu Kanunun yürürlüğe girdiği tarihten önce ölen, ancak bu Kanunla
yürürlükten kaldırılan ilgili Kanun hükümlerine göre ölüm aylığının
bağlanabilmesi için yeterli prim ödeme gün sayısı olmayan sigortalının
hak sahiplerinin, bu Kanun hükümlerine göre ölüm aylığına hak kazanması
halinde ölüm aylığına bu Kanunun yürürlüğe girdiği tarihten itibaren hak
kazanılmış sayılır.

Bu Kanunun yürürlüğe girdiği tarihten önce 5434 sayılı Kanuna tâbi
olanlardan 44 üncü maddenin ikinci fıkrası kapsamında emekliye sevk
edilenler hakkında yaş haddi, 8/6/1949 tarihli ve 5434 sayılı Kanunun
geçici 205 inci maddesi esas alınarak uygulanır.

3 üncü maddenin (29) uncu bendinde belirtilen güncelleme katsayısında
yer verilen ortalama günlük prime esas kazançtaki değişim oranı, bu
Kanunun yürürlük tarihinden sonraki ilk yıl için, o yıl gerçekleşen
asgarî ücretteki artış oranı olarak kabul edilir.

**Bu Kanundan önce yürürlükte bulunan sosyal güvenlik kanunlarına tâbi
geçen çalışmalar için bağlanacak aylıkların hesabı**

**GEÇİCİ MADDE 2-** Bu Kanunun yürürlüğe girdiği tarihten önce 17/7/1964
tarihli ve 506 sayılı, 2/9/1971 tarihli ve 1479 sayılı, 17/10/1983
tarihli ve 2925 sayılı, bu Kanunla mülga 17/10/1983 tarihli ve 2926
sayılı, 8/6/1949 tarihli ve 5434 sayılı kanunlara ve 17/7/1964 tarihli
ve 506 sayılı Kanunun geçici 20 nci maddesine tâbi sandıklara tâbi
olanlara bağlanacak yaşlılık aylıkları aşağıdaki şekilde hesaplanır:

a\) Sigortalının veya iştirakçinin bu Kanunun yürürlüğe girdiği tarihe
kadar geçen sürelerdeki prim ödeme gün sayılarına veya fiilî hizmet
süresine ait aylık; bu Kanunun yürürlüğe girdiği tarihten önceki kanun
hükümlerine göre, aylık talep tarihindeki toplam prim ödeme gün sayısı
veya fiilî hizmet süresi üzerinden, bu Kanunun yürürlük tarihi
itibarıyla hesaplanacak aylığının bu Kanunun yürürlüğe girdiği tarihe
kadarki prim ödeme gün sayısı veya fiilî hizmet süresi ile orantılı
bölümü, aylık başlangıç tarihine kadar geçen yıllar için, her yıl
gerçekleşen güncelleme katsayısı ile çarpılarak hesaplanır.

b\) Sigortalının veya iştirakçinin bu Kanunun yürürlüğe girdiği tarihten
sonra geçen sürelerdeki prim ödeme gün sayılarına ait aylığı, aylık
talep tarihindeki toplam prim ödeme gün sayısı üzerinden 29 uncu madde
hükümlerine göre hesaplanacak aylığının, bu Kanunun yürürlük tarihinden
sonraki prim ödeme gün sayısına orantılı bölümü kadardır.

c\) Aylık, (a) ve (b) bentlerine göre hesaplanan kısmî aylıkların
toplamından oluşur. Aylıklar ayrıca 29 uncu maddenin son fıkrasına göre
artırılarak belirlenir.

d\) 8/6/1949 tarihli ve 5434 sayılı Kanunun ek 48 inci maddesi ile ek 68
inci, ek 73 üncü ve 27/7/1967 tarihli ve 926 sayılı Kanunun ek 18 inci
maddesi ve ilgili diğer maddeleri esas alınarak hak edilen makam veya
yüksek hâkimlik, temsil veya görev tazminatları ve ek göstergeler, bu
maddenin (a) bendinde belirtilen kısmî aylıkların hesabında dikkate
alınır. Ancak (a) bendine göre yapılacak hesaplama açısından bu hükmün
uygulanması sonucu daha yüksek ek göstergeye hak kazanılmış olması,
8/6/1949 tarihli ve 5434 sayılı Kanunun ek 70 inci maddesinin birinci
fıkrasının (b) bendinin uygulanmasında esas alınacak ek göstergelerin
yükseltilerek uygulanması hakkını doğurmaz.

e\) Bu Kanunun yürürlüğe girdiği tarih itibarıyla 17/7/1964 tarihli ve
506 sayılı Kanunun geçici 82 nci maddesinin (a) bendine göre gösterge
sistemi içinde hesaplanacak kısmî aylıklara esas gösterge,
sigortalıların ortalama yıllık kazanç hesabına giren takvim yılı sayısı
esas alınmak suretiyle hazırlanacak olan gösterge ve üst gösterge tespit
tabloları esas alınarak belirlenir. Bu Kanunun yürürlük tarihinden sonra
8/5/1985 tarihli ve 3201 sayılı Kanuna göre yurt dışı hizmet borçlanması
yapan sigortalıların bu sürelerinin, bu Kanuna göre hangi sigortalılık
haline göre geçmiş sayılacağının belirlenmesinde; şayet borçlanma
yapılan sürelerden önce sigortalılıkları varsa en son sigortalılık
haline göre, şayet sigortalılıkları yoksa, bu Kanunun 4 üncü maddesinin
birinci fıkrasının (a) bendi kapsamında geçmiş sigortalılık süresi
olarak kabul edilir.

Bu Kanunun yürürlük tarihine kadar geçen sürelere ilişkin aylığın
hesabında esas alınan asgarî aylık tutarı ile 17/7/1964 tarihli ve 506
sayılı Kanunun geçici 82 nci maddesinin ikinci fıkrasına göre belirlenen
eski tam aylık tutarı, toplam prim ödeme gün sayısı içinde bu Kanunun
yürürlük tarihine kadar geçen prim ödeme gün sayısının oranına tekabül
eden tutar üzerinden esas alınır.

Yurt dışı hizmet borçlanması yapanların aylıkları da yukarıda belirtilen
fıkralara göre hesaplanır.

Malûllük ve ölüm aylıkları, yukarıdaki fıkralarda belirtilen hükümler
esas alınarak, 27 nci veya 33 üncü madde hükümlerine göre hesaplanır.

**Önceki mevzuat hükümlerinin uygulanması, Devlet katkısı ve geçici iş
göremezlik ödeneği**

**GEÇİCİ MADDE 3-** Bu Kanuna göre çıkarılması gereken yönetmelikler
yürürlüğe girinceye kadar, mevcut tüzük ve yönetmeliklerin, bu Kanuna
aykırı olmayan hükümleri uygulanmaya devam edilir.

47 nci maddenin son fıkrasında sözü edilen Türk Silâhlı Kuvvetleri
Sağlık Yeteneği Yönetmeliği hükümleri, bu Kanunun yayımlandığı tarihten
itibaren en geç iki yıl içinde, Kurumun da görüşü alınarak, bu Kanun
hükümlerine uyumlu hale getirilir.

Malûllük, yaşlılık ve ölüm sigortaları ile genel sağlık sigortası
primine Devlet katkısının oranı ile bu katkının hesaplanmasında esas
alınan oranı, söz konusu sigorta kollarının açıklarının azalmasına
paralel olarak azaltmaya, Bakanlar Kurulu yetkilidir.

Sigortalılardan 4 üncü maddenin birinci fıkrasının (c) bendi kapsamında
olanların, bu Kanuna göre istirahatli bulunup, geçici iş göremezlik
ödeneği alamadıkları sürelere ait ücretleri ve çalışırken aldıkları
aylıkları ile geçici iş göremezlik ödenekleri arasındaki farklar ilgili
mevzuatında değişiklik yapılıncaya kadar çalıştıkları kurumlarınca
ödenmeye devam edilir.

8/2/2006 tarihli ve 5454 sayılı Kanunun 1 inci maddesi hükümleri bu
Kanun kapsamında gelir ve aylık bağlanan kişiler için uygulanır.

**5434 sayılı Kanuna ilişkin geçiş hükümleri**

**GEÇİCİ MADDE 4-** Bu Kanunun yürürlüğe girmesinden önce sakatlık
kontenjanından göreve başlayan ve T.C. Emekli Sandığına tâbi bir göreve
devam edip bu Kanunun malûlen emeklilik şartlarını taşımayanlardan onbeş
yıl hizmeti bulunanlara, istekleri halinde yaşlılık aylığı bağlanır.

Kamu görevlilerinin emeklilik ikramiyeleri, 8/6/1949 tarihli ve 5434
sayılı Kanun hükümlerince hesaplanarak bu Kanunun yürürlük tarihinden
itibaren bir yıl süreyle, 8/6/1949 tarihli ve 5434 sayılı Kanunun 89
uncu maddesi ve bu Kanunla mülga 24/5/1983 tarihli ve 2829 sayılı Kanun
ile personel kanunlarına göre Kurumca ödenir ve ilgili kurumlardan
tahsilât, anılan maddedeki usûlle yapılır. Bir yıllık sürenin
dolmasından itibaren emekli ikramiyeleri 8/6/1949 tarihli ve 5434 sayılı
Kanunun 89 uncu maddesi hükümlerine göre kamu görevlisinin son defa
çalıştığı kurumunca, çalıştığı son kurumun özelleştirilmesi halinde ise
Hazinece ödenir.

Bu Kanunun yürürlüğe girdiği tarihe kadar 8/6/1949 tarihli ve 5434
sayılı Kanunun mülga 12 nci maddesi uyarınca isteğe bağlı iştirakçi
olarak T.C. Emekli Sandığı ile ilişkilendirilenler ile aynı tarihe kadar
isteğe bağlı iştirakçi olmak üzere başvuruda bulunanlardan gerekli
koşulları sağladıkları anlaşılanların bu Kanuna göre isteğe bağlı
sigortalı olmaya devam etmeleri durumunda emekli ikramiyeleri hakkında
anılan madde hükümlerinin uygulanmasına devam olunur.

49 uncu maddede düzenlenen itibarî hizmet süreleri, emeklilik
ikramiyelerinin hesabında dikkate alınmaz.

8/6/1949 tarihli ve 5434 sayılı Kanuna göre aylığa hak kazanamayıp bu
Kanunda yapılan düzenlemelere göre aylığa hak kazananların prime esas
kazancı olarak, bu Kanunun yürürlüğe girdiği tarihteki emsali
sigortalının prime esas kazancı kabul edilir.

Bu durumdakilerin aylık veya gelirleri, yukarıdaki fıkraya göre hesap
edilecek prime esas kazanca, bu Kanuna göre hak edilen aylık ve kazancın
hesap edilmesine ilişkin maddelerinin uygulanması suretiyle bulunur.

Bu Kanunun yürürlüğe girdiği tarihte kamu idarelerinde hizmet akdi ile
veya sözleşmeli olarak çalışanlardan; ilgili kanunları gereği 8/6/1949
tarihli ve 5434 sayılı Kanun ile ilgilendirilenler aynı statüde
çalışmaya devam ettikleri sürece bu Kanunun 4 üncü maddesinin birinci
fıkrasının (c) bendine göre sigortalı sayılırlar. Ancak, bunların prime
esas kazançları ile emekli ikramiyeleri, bu Kanunun yürürlük tarihinden
önce uygulanan hükümlere göre tespit olunmaya devam olunur.

8/6/1949 tarihli ve 5434 sayılı Kanunun mülga geçici 191 inci ve mülga
geçici 192 nci maddeleri uyarınca, istekleri üzerine 399 sayılı Kanun
Hükmünde Kararnameye tâbi kurumlarda sözleşmeli olarak çalışmakta iken
anılan Kanun Hükmünde Kararnamenin 12 nci ve geçici 1 inci maddelerine
göre zorunlu olarak, özelleştirilen kurumlarda sözleşmeli olarak
çalıştırılmakta iken 28/5/1986 tarihli ve 3291 sayılı Kanunun Anayasa
Mahkemesi tarafından iptal edilen 16 ncı ve 8/6/1949 tarihli ve 5434
sayılı Kanunun ek 71 inci maddeleri uyarınca ve sözleşmeli olarak
çalıştıkları kurumun özel kanunundaki hükümler nedeniyle T.C. Emekli
Sandığı ile ilgilendirilmiş olanların söz konusu hizmetleri, bu Kanuna
tâbi olarak geçmiş sayılır.

Bu Kanunun yürürlüğe girdiği tarihten önce 8/6/1949 tarihli ve 5434
sayılı Kanuna tâbi olan iştirakçilerin, bu Kanuna göre belirlenen prime
esas kazanç matrahı ile 8/6/1949 tarihli ve 5434 sayılı Kanuna göre
keseneğe tâbi kazançları arasındaki matrah farkına ait sigorta primi iki
yıl süre ile kurumlarınca karşılanır.

8/9/1999 tarihi ile bu Kanunun yürürlük tarihi arasında T.C. Emekli
Sandığı iştirakçisi olanlardan, 8/6/1949 tarihli ve 5434 sayılı Kanunun
32 nci maddesine göre fiilî hizmet sürelerine zam yapılanların yaş
hadlerinden, eklenilen sürenin, üç yıldan çok olmamak üzere, yarısı
indirilir.

Kamu görevlilerinden personel kanunlarına göre aylıksız izinli
sayılanlardan, aylıksız izinli olarak geçen süreleri esnasında isteğe
bağlı sigortalılık primi ödemeyenlerin, istekleri halinde başvuru
tarihindeki prime esas kazanç tutarı üzerinden % 32 oranında hesap
edilecek primleri defaten ödemeleri halinde, aylıksız geçen izin
süreleri hizmet sürelerine eklenir.

Bu Kanunun yürürlüğe girdiği tarihten önce ek göstergeli veya daha
yüksek ek göstergeli görevlere atanan T.C. Emekli Sandığı
iştirakçilerinin bu Kanunun yürürlüğe girmesinden sonra bu görevlerde
geçen süreleri, 8/6/1949 tarihli ve 5434 sayılı Kanunun ek 68 inci
maddesi ile ek 73 üncü maddesinde belirtilen sürelerin doldurulmasında
dikkate alınır.

Bu Kanunun yürürlüğe girdiği tarihte, Emniyet Hizmetleri sınıfında
çalışmakta olanlarla daha önce bu sınıflarda çalışmış bulunan
personelden halen 4 üncü madde kapsamında çalışmaya devam edenlerin
istekleri halinde; 4 üncü maddenin üçüncü fıkrasının (e) bendinde
belirtilen okullarda geçen başarılı eğitim süreleri, ilgilinin talep
tarihindeki en az aylık alan komiser yardımcısının prime esas kazancı
üzerinden sigortalı prim hissesi kendilerince,

işveren prim hissesi de kurumlarınca verilmek suretiyle borcun tebliğ
edildiği tarihten itibaren dört yıl içinde eşit taksitler halinde
ödenir.

Bu Kanunun yürürlük tarihinden önce, seçimler neticesinde belediye
başkanı olarak görev yapmış olup, bu Kanunun yürürlük tarihinden önce
5434 sayılı Türkiye Cumhuriyeti Emekli Sandığı Kanunu haricindeki diğer
sosyal güvenlik kanunlarına göre malûllük veya yaşlılık aylığı almakta
olanlardan; 5434 sayılı Türkiye Cumhuriyeti Emekli Sandığı Kanununun
mülga 39 uncu maddesine göre aylık bağlanması şartlarını haiz olanlara,
bu Kanunun yürürlük tarihinden itibaren, bu kişilerden bu Kanunun
yürürlük tarihi itibarıyla 5434 sayılı Türkiye Cumhuriyeti Emekli
Sandığı Kanununun mülga 39 uncu maddesine göre aylık bağlanması
şartlarını haiz olmayanlara ise bu şartları haiz oldukları tarihten
itibaren 5434 sayılı Türkiye Cumhuriyeti Emekli Sandığı Kanununun ek 68
inci maddesinde belirtilen şartlar da dikkate alınarak, emsali belediye
başkanının almakta olduğu makam tazminatı ve buna bağlı olarak temsil
veya görev tazminatı tutarı, bu Kanunun geçici 1 inci maddesi
çerçevesinde almakta oldukları malûllük veya yaşlılık aylıklarına ilave
edilmek suretiyle ödenir. Bu Kanunun yürürlük tarihinden önce seçimler
neticesinde belediye başkanı olarak görev yapmış olup, bu Kanuna göre
sigortalı iken malûllük veya yaşlılık aylığı bağlananlardan; 5434 sayılı
Türkiye Cumhuriyeti Emekli Sandığı Kanununun mülga 39 uncu maddesine
göre aylık bağlanması şartlarını haiz olanlara bu Kanunun geçici 2 nci
maddesi hükümleri de dikkate alınarak bu fıkrada belirtilen şartlar
dahilinde söz konusu tazminatlar aylıklarına ilave edilmek suretiyle
ödenir. Bu Kanunun yürürlük tarihinden önce seçimler neticesinde
belediye başkanı olarak görev yapmış olanlardan ölenlerin bu Kanunun 32
nci maddesinde belirtilen şartlara sahip olmaları halinde, 5434 sayılı
Türkiye Cumhuriyeti Emekli Sandığı Kanununun ek 68 inci maddesinde
belirtilen şartlar da dikkate alınarak, hak sahiplerine bu Kanunun 34
üncü, geçici 1 inci ve geçici 2 nci maddeleri hükümlerine göre söz
konusu tazminatlar bu Kanunun yürürlük tarihinden önce ölenler için bu
Kanunun yürürlük tarihinden itibaren, bu Kanunun yürürlük tarihinden
sonra ölenler için ise ölüm tarihinden itibaren ölüm aylıklarına
eklenmek suretiyle ödenir. Bu Kanunun yürürlüğe girdiği tarihten önce
seçimler neticesinde belediye başkanı olarak görev yapmış olanlardan;
malûllük aylığı almakta olanlar ile malûllük aylığına hak kazanacaklar
5434 sayılı Türkiye Cumhuriyeti Emekli Sandığı Kanununun mülga 39 uncu
maddesinde belirtilen aylık bağlamaya ilişkin şartlar dikkate
alınmaksızın yukarıda belirtilen tazminat haklarından yararlandırılır.

**Toptan ödeme ve ihya geçiş hükümleri**

**GEÇİCİ MADDE 5-** Bu Kanuna göre yapılacak toptan ödemelerin, bu
Kanunun yürürlüğe girdiği tarihten önceki hizmet sürelerine ait bölümü,
bu Kanunla bazı maddeleri yürürlükten kaldırılan ilgili kanun
hükümlerine göre bu Kanunun yürürlük tarihi itibarıyla hesaplanarak, bu
Kanunun yürürlüğe girdiği tarih ile toptan ödemenin yapılmasına ilişkin
yazılı istek tarihine kadar geçen yıllar için her yılın güncelleme
katsayısı ile çarpılarak bulunan tutar, bu Kanunun yürürlüğe girdiği
tarihten sonraki süreler için bu Kanuna göre hesaplanan toptan ödeme
tutarına ilave edilerek ödenir.

Bu Kanunun yürürlüğe girdiği tarihten önce toptan ödeme yapılarak
tasfiye edilen hizmetlerin 31 inci, 36 ncı ve 41 inci maddelere göre
ihyasında veya borçlanılmasında, bu Kanunun yürürlüğe girdiği tarih
itibarıyla bu Kanunla bazı maddeleri yürürlükten kaldırılan ilgili
kanunun hükümlerine göre hesaplanan tutarı, bu Kanunun yürürlüğe girdiği
tarih ile ihya talebine ilişkin yazılı istek tarihi arasında geçen
yıllar için, her yılın güncelleme katsayısı ile çarpılarak bulunan
değeri dikkate alınır.

Bu Kanunun yürürlüğe girdiği tarihten önce 8/6/1949 tarihli ve 5434
sayılı Kanunun mülga 87 nci maddesinde sayılan sebepler nedeniyle
görevlerinden ayrılan, kurumlarınca malûllük ve yaş haddi dahil re'sen
emekliye sevk edilen ve ölenlerden; kesenek iadesi veya toptan ödeme
yapılmak suretiyle hizmetleri tasfiye edilmiş veya bu süreleri hariç
tutularak aylık bağlanmış veya bu sürelerle birlikte aylığa hak kazanmış
olanların, kendileri veya dul ve yetimlerinin bu Kanunun 31 inci ve 41
inci maddelerinde belirtilen esaslara göre hesaplanacak olan meblağı,
aynı maddedeki şartlarla Kuruma ödemeleri halinde, paranın ödendiği
tarihi takip eden ay başından itibaren kendilerine veya bu tarihte
aylığa müstahak dul ve yetimlerine aylık bağlanır veya bağlanmış
aylıkları düzeltilir. Ancak bu kişilere emekli ikramiyesi ödenmez.

Kesenek veya toptan ödemeleri zamanaşımına uğramış olması nedeniyle
hizmetleri tasfiye edilmiş olanların, tasfiye edilmiş süreleri bu Kanuna
göre birleştirilecek hizmetlerden kabul edilir.

**506 sayılı Kanuna ilişkin geçiş hükümleri**

**GEÇİCİ MADDE 6-** 17/7/1964 tarihli ve 506 sayılı Kanuna göre 1/4/1981
tarihinden önce malûllük, yaşlılık ve ölüm sigortalarına tescil edilmiş
olanlar hakkında, bu Kanunun 38 inci maddesinin ikinci fıkrasındaki
sigortalılık süresinin 18 yaşın doldurulduğu tarihten başlayacağına
ilişkin hükmü uygulanmaz.

506 sayılı Sosyal Sigortalar Kanununun mülga ek 24 üncü maddesinde
sayılan kurum ve kuruluşlarca, Kuruma ödenmeyen sosyal yardım zamları,
Hazine tarafından ilgili kurum ve kuruluşlardan tahsil edilmek üzere
Kuruma ödenir.

17/7/1964 tarihli ve 506 sayılı Kanun hükümlerine göre yapılmış olan
işyeri tescilleri, bu Kanun hükümlerine göre yapılmış sayılır. Kamu
idarelerinden bu şekilde işyeri tescili bulunmayanlar, 11 inci maddede
belirtilen işyeri bildirgesini bu Kanunun yürürlük tarihinden itibaren
onbeş gün içinde Kuruma vermek zorundadır. İşyeri bildirgesinin bu süre
içinde Kuruma verilmemesi durumunda, 102 nci maddenin (b) bendi
gereğince idarî para cezası uygulanır.

506 sayılı Sosyal Sigortalar Kanununun mülga 86 ncı maddesi hükmüne göre
topluluk sigortasına tâbi olanların ödedikleri iş kazası, meslek
hastalığı, hastalık, analık, malûllük, yaşlılık ve ölüm sigortaları
primleri genel sağlık sigortası dahil bu Kanuna göre ödenmiş sayılır. Bu
süreler yatırıldıkları sigorta kolları bakımından başlangıç süresi ve
prim ödeme gün sayısı olarak kabul edilir.

Bu Kanunun yürürlük tarihi itibarıyla 506 sayılı Sosyal Sigortalar
Kanununun mülga 86 ncı maddesine göre malûllük, yaşlılık ve ölüm
sigortaları bakımından topluluk sigortasına devam edenler, bu Kanunun 4
üncü maddesi kapsamında durumları değerlendirilerek, durumlarına uyan
bent kapsamında sigortalı sayılırlar. Bunların kendileri veya
işverenleri tarafından verilmesi gereken belgeler en geç üç ay içinde
Kuruma verilmek zorundadır.

506 sayılı Sosyal Sigortalar Kanununun mülga 96 ncı maddesinin ikinci
fıkrasına göre Sosyal Sigortalar Kurumuna devir olan sandıklardan
23/1/1968 tarihli ve 991 sayılı Kanunun geçici 2 nci maddesine göre
bağlanmış emekli, adi malûllük veya vazife malûllüğü aylıkları ile
23/1/1968 tarihli ve 991 sayılı Kanunun geçici 1 inci maddesinin birinci
fıkrasına göre Kurumca bağlanan aylıklarla dul ve yetim aylıkları (aylık
alan tek kişi de olsa) toplamı, net asgarî ücretin % 70'inden aşağı
olamaz.

Aylık bağlama şartları bakımından bu Kanunun 4 üncü maddesinin birinci
fıkrasının (a) bendi kapsamında sigortalı sayılarak aylık bağlanacaklar
için;

a\) 28 inci maddenin ikinci fıkrasının (a) bendinde belirtilen 9000
günlük süre ilk defa;

1\) 1/1/2007 ilâ 31/12/2007 tarihleri arasında sigortalı sayılanlar için
7100 gün olarak,

2\) 1/1/2008 tarihinden itibaren sigortalı sayılanlar için ise her takvim
yılı başında 7100 güne 100 gün eklenmek suretiyle 9000 günü geçmemek
üzere,

b\) 28 inci maddenin üçüncü fıkrasında belirtilen 5400 günlük süre ilk
defa;

1\) 1/1/2007 ilâ 31/12/2007 tarihleri arasında sigortalı sayılanlar için
4600 gün olarak,

2\) 1/1/2008 tarihinden itibaren sigortalı sayılanlar için ise her takvim
yılı başında 4600 güne 100 gün eklenmek suretiyle 5400 günü geçmemek
üzere,

c\) 28 inci maddenin dördüncü fıkrasında belirtilen 3960 günlük süre ilk
defa;

1\) 1/1/2007 ilâ 31/12/2007 tarihleri arasında sigortalı sayılanlar için
3700 gün olarak,

2\) 1/1/2008 tarihinden itibaren sigortalı sayılanlar için ise her takvim
yılı başında 3700 güne 100 gün eklenmek suretiyle 3960 günü geçmemek
üzere,

d\) 28 inci maddenin beşinci fıkrasının (a) bendinde belirtilen 4320
günlük süre ilk defa;

1\) 1/1/2007 ilâ 31/12/2007 tarihleri arasında sigortalı sayılanlar için
3700 gün olarak,

2\) 1/1/2008 tarihinden itibaren sigortalı sayılanlar için ise her takvim
yılı başında 3700 güne 100 gün eklenmek suretiyle 4320 günü geçmemek
üzere,

e\) 28 inci maddenin beşinci fıkrasının (b) bendinde belirtilen 4680
günlük süre ilk defa;

1\) 1/1/2007 ilâ 31/12/2007 tarihleri arasında sigortalı sayılanlar için
4100 gün olarak,

2\) 1/1/2008 tarihinden itibaren sigortalı sayılanlar için ise her takvim
yılı başında 4100 güne 100 gün eklenmek suretiyle 4680 günü geçmemek
üzere,

uygulanır.

**506, 1479, 5434, 2925, 2926 sayılı kanunlara ilişkin ortak geçiş
hükümleri**

**GEÇİCİ MADDE 7-** 17/7/1964 tarihli ve 506 sayılı, 2/9/1971 tarihli ve
1479 sayılı, 17/10/1983 tarihli ve 2925 sayılı, bu Kanunla mülga
17/10/1983 tarihli ve 2926 sayılı, 8/6/1949 tarihli ve 5434 sayılı
kanunlar ile 17/7/1964 tarihli ve 506 sayılı Kanunun geçici 20 nci
maddesine göre sandıklara tâbi sigortalılık başlangıçları ve hizmet
süreleri, fiilî hizmet süresi zammı, itibarî hizmet süreleri,
borçlandırılan süreler ve sigortalılık süreleri bu Kanun kapsamında
geçmiş sayılır.

Kamu görevlilerinden borçlandırıldıkları paralardan ödenmeyen kısmı var
ise, prime esas kazanç tutarlarından sigortalı hissesi oranında
işverenleri tarafından aylıklarından tahsil edilerek Kuruma ödenir.

Türk vatandaşı olarak borçlanma talebinde bulunan ve kendilerine emekli
aylığı bağlanan sigortalıların sonradan ıskat dışında başka bir devlet
vatandaşlığını kazanmaları halinde de aylıkları ödenir.

Aylıkların hesabında 41 inci maddeye ve 8/5/1985 tarihli ve 3201 sayılı
Kanuna göre yapılan borçlanmaların bu Kanunun yürürlüğe girdiği tarihten
önceki sürelere ait kazançları, bu Kanunla yürürlükten kaldırılan ilgili
kanun hükümlerine göre değerlendirilir. Ancak, bu Kanunun 4 üncü
maddesinin birinci fıkrasının (a) bendi kapsamında bulunan sigortalılar
için bu Kanunun yürürlük tarihinden önceki dönemlere ait süreler, bu
Kanunun yürürlük tarihinden sonra borçlanılması halinde de 41 inci madde
ve 8/5/1985 tarihli ve 3201 sayılı Kanun hükümleri uygulanır.

**1479 sayılı Kanuna ilişkin geçiş hükümleri**

**GEÇİCİ MADDE 8-** 2/9/1971 tarihli ve 1479 sayılı Kanun kapsamında
sigortalılık niteliği taşıdığı halde, bu Kanunun yürürlüğe girdiği
tarihten önce kayıt ve tescilini yaptırmamış olanların sigortalılık hak
ve yükümlülüğü, bu Kanunun yürürlük tarihinden itibaren iki yıl içinde
kayıt ve tescil yaptırmadıkları takdirde düşer.

Bu Kanunun yürürlük tarihinden önce 2/9/1971 tarihli ve 1479 sayılı
Kanuna tâbi iken, daha sonradan T.C. Emekli Sandığı iştirakçisi olup
vergi yükümlülüğü devam etmesi nedeniyle 2/9/1971 tarihli ve 1479 sayılı
Kanuna tâbi sayılan kişilerin bu Kanunun yürürlük tarihinden itibaren
bir yıl içinde müracaatları halinde T.C. Emekli Sandığı iştirakçisi
sayıldığı tarihten itibaren Bağ-Kur sigortalılığı sona erdirilerek
bunlar hakkında 8/6/1949 tarihli ve 5434 sayılı Kanun hükümleri
uygulanır.

Bu Kanunun yürürlüğe girdiği tarihten önce 1479 sayılı Kanunun 53 üncü
maddesi gereğince İcra ve İflas Kanununa göre başlatılmış olan icra
takipleri anılan kanun hükümlerine göre takip edilerek sonuçlandırılır.

**Emeklilik yaşına ilişkin bazı geçiş hükümleri **

**GEÇİCİ MADDE 9-** 4 üncü maddenin birinci fıkrasının (a) bendi
kapsamında olup da 8/9/1999 tarihinden bu Kanunun yürürlük tarihine
kadar ilk defa sigortalı sayılanlar; kadın ise 58, erkek ise 60 yaşını
doldurmak ve 7000 gün malûllük, yaşlılık ve ölüm sigortaları primi
ödemiş olmak şartıyla veya kadın ise 58, erkek ise 60 yaşını doldurmak
ve 25 yıldan beri sigortalı bulunmak ve en az 4500 gün malûllük,
yaşlılık ve ölüm sigortaları primi ödemiş olmak şartıyla yaşlılık
aylığından yararlanırlar.

4 üncü maddenin birinci fıkrasının (b) bendi kapsamında olup da 8/9/1999
tarihinden bu Kanunun yürürlük tarihine kadar ilk defa sigortalı
sayılanlar; kadın ise 60, erkek ise 62 yaşını doldurmak ve en az onbeş
tam yıl malûllük, yaşlılık ve ölüm sigortaları primi ödemek şartıyla
kısmî yaşlılık aylığından yararlanırlar.

17/10/1983 tarihli ve 2925 sayılı Kanun kapsamında sigortalı olup da
8/9/1999 tarihinden bu Kanunun yürürlük tarihine kadar ilk defa
sigortalı sayılanlar; kadın ise 58, erkek ise 60 yaşını doldurmak ve
onbeş yıldan beri sigortalı olup 3600 gün malûllük, yaşlılık ve ölüm
sigortaları primi ödemek şartıyla yaşlılık aylığından yararlanırlar.

Bu Kanunun yürürlük tarihinden önce bazı hükümleri yürürlükten
kaldırılan 506 sayılı Sosyal Sigortalar Kanununa göre sigortalı
sayılanlardan;

a\) En az 20 yıldan beri Bakanlıkça tespit edilen maden işyerlerinin
yeraltı işyerlerinde sürekli çalışan ve bu işlerde en az 5000 gün
malûllük, yaşlılık ve ölüm sigortaları primi ödeyen sigortalılara yazılı
talepleri halinde 28 inci maddenin ikinci fıkrasının (a) bendindeki yaş
şartları aranmaksızın yaşlılık aylığı bağlanır.

b\) En az 25 yıldan beri Bakanlıkça tespit edilen maden işyerlerinin
yeraltı işyerlerinde yeraltı münavebeli işlerinde çalışan ve bu işlerde
en az 4000 gün malûllük, yaşlılık ve ölüm sigortaları primi ödeyen
sigortalılara da 28 inci maddenin ikinci fıkrasının (a) bendindeki yaş
şartları aranmaksızın 8100 gün prim ödemiş sigortalılar gibi yaşlılık
aylığı bağlanır.

c\) 50 yaşını dolduran ve malûllük, yaşlılık ve ölüm sigortalarına tâbi
çalışmalarının en az 1800 gününü Bakanlıkça tespit edilen maden
işyerlerinin yeraltı işlerinde geçirmiş olan sigortalılara da birinci
fıkrada belirtilen diğer şartlarla yaşlılık aylığı bağlanır.

Bu Kanunun yürürlüğe girdiği tarihten önce sigortalı olanların, bu
Kanunun yürürlük tarihinden sonra dördüncü fıkrada belirtilen şekilde
geçen prim ödeme gün sayılarına, her bir yıl için 90 gün fiilî hizmet
süresi zammı eklenir.

**506 sayılı Kanunun malûllük, sakatlık hükümleri ile sosyal güvenlik
destek primi ödemesi geçiş hükümleri**

**GEÇİCİ MADDE 10-** 4 üncü maddenin birinci fıkrasının (a) bendi
kapsamında olup bu Kanunun yürürlük tarihinden önce ilk defa sigortalı
olanlardan, sigortalı olarak ilk defa çalışmaya başladığı tarihten önce
506 sayılı Sosyal Sigortalar Kanununun mülga 53 üncü maddesine göre
malûl sayılmayı gerektirecek derecede hastalık veya özürü bulunan ve bu
nedenle malûllük aylığından yararlanamayan sigortalılar, yaşları ne
olursa olsun en az onbeş yıldan beri sigortalı bulunmak ve en az 3600
gün malûllük, yaşlılık ve ölüm sigortaları primi ödemiş olmak şartıyla
yaşlılık aylığından yararlanırlar.

Bu Kanunun yürürlük tarihinden önce sakatlığı nedeniyle vergi
indiriminden yararlanmaya hak kazanmış durumda olan sigortalılar
hakkında, 506 sayılı Sosyal Sigortalar Kanununun mülga 60 ıncı
maddesinin (C) bendinin (b) alt bendi ve geçici 87 nci maddesine göre
işlem yapılır.

Bu Kanunun yürürlüğe girdiği tarihten önce sakatlığı nedeniyle vergi
indiriminden yararlananlardan yaşlılık aylığı bağlananların aylıklarının
kesilmesi ve tekrar bağlanmasında bu Kanunun yürürlük tarihinden önceki
hükümler geçerlidir.

Birinci ve ikinci fıkraya göre bağlanan aylıkların aylık bağlama oranı,
5400 gün üzerinden hesaplanan orandan az olamaz.

27 nci maddenin ikinci fıkrasındaki malûllük aylığı alt sınırı ile 33
üncü maddesinin ikinci fıkrasındaki ölüm aylığı alt sınırı 17/10/1983
tarihli ve 2925 ve bu Kanunla mülga 17/10/1983 tarihli ve 2926 sayılı
Kanunlara göre bağlanacak malûllük ve ölüm aylıklarında, aynı kanunlar
gereği bağlanan yaşlılık aylığı ile kıyaslanarak uygulanır.

Yukarıdaki fıkrada belirtilen alt sınır aylıklarının hesabında, 506
sayılı Sosyal Sigortalar Kanununun mülga 92 nci maddesinin ikinci
fıkrasına göre belirlenen yarım aylıklar ile aynı Kanunun mülga 96 ncı
maddesinin beşinci fıkrası hükmüne göre alt sınır aylığı uygulanmayan
aylıklar ile sosyal güvenlik sözleşmeleri gereğince bağlanan kısmî
aylıklar dikkate alınmaz.

27/4/2005 tarihli ve 5335 sayılı Kanunun 30 uncu maddesinde
belirtilenler hariç olmak üzere bu Kanunun yürürlüğe girdiği tarihten
önce mevcut sosyal güvenlik kurumlarından yaşlılık veya emekli aylığı
alıp, bu tarih itibarıyla bu Kanuna tâbi çalışmayı sürdürecekler
hakkında 30 uncu madde hükümleri uygulanır.

**Sigortalı tesciline, sigorta sicil numarasına ve dış
temsilciliklerdeki görevlilere ilişkin geçiş hükümleri**

**GEÇİCİ MADDE 11-** Bu Kanun yürürlüğe girmeden önce mevcut sosyal
güvenlik kurumlarında tescili yapılan sigortalılar ile bunların hak
sahipleri için ortak bilgi bankası oluşturulur. Bu sigortalılar ile
sisteme yeni katılacak sigortalıların tescilinde, Türkiye Cumhuriyeti
kimlik numaraları sosyal güvenlik sicil numarası olarak esas alınır.
Ayrıca vergi mükellefi olan sigortalıların vergi numaraları da sosyal
güvenlik sicil numaraları ile birlikte kayıt altına alınır ve işlemlerde
birlikte kullanılır.

Sigortalıların eski sigorta sicil numaraları, bu Kanuna göre tescil
edilecekleri tarihe kadar kullanılmaya devam edilir.

Bu Kanunun 4 üncü maddesinin birinci fıkrasının (b) ve (c) bentleri
kapsamında olan sigortalıların, bu Kanunun 17 nci maddesine göre
hesaplanacak günlük kazançlarında; bu Kanunun yürürlük tarihinden
sonraki sürelere ait prime esas kazanç hesabında dikkate alınan
unsurlar, bu Kanunun yürürlük tarihinden önceki sürelere ait prime esas
kazanç hesabında da dikkate alınır.

Bu Kanunun yürürlüğe girdiği tarihte dış temsilciliklerde görevli
sigortalı veya genel sağlık sigortalısı personelden, temsilciliğin
bulunduğu ülkede sürekli ikamet iznini veya bu devletin vatandaşlığını
da haiz olanlar, uluslararası sosyal güvenlik sözleşmelerindeki hükümler
saklı kalmak üzere ve Dışişleri Bakanlığının olumlu görüşünün alınması
şartıyla bulunduğu ülkenin sosyal güvenlik kurumları ile
irtibatlandırılabilirler.

**Genel sağlık sigortası geçiş hükümleri **

**GEÇİCİ MADDE 12-** Bu Kanunun uygulamasında sağlık hizmeti
sunucularının sigortalılık kontrolü ve diğer provizyon işlemlerini
elektronik ortamda yapmaya başlaması için gerekli altyapının kurulmasına
kadar, sağlık bilgilerinin yazılı olarak tutulmasına başlanır ve sağlık
belgesinin veya sağlık karnesinin Kurumca verilmesine devam edilir.

Mevcut sosyal güvenlik kurumlarının, kamu idarelerinin sağlık
hizmetlerinin sağlanmasına ilişkin görevleri, yürürlükten kaldırılan
kanunlardaki hak ve yükümlülükler çerçevesinde ilgili kayıt ve işlemler
Kurum tarafından devralınan tarihe kadar devam eder. Ancak bu süre altı
ayı geçemez.

Kişilerin yürürlükten kaldırılan kanun hükümleri gereğince hak ettikleri
sağlık hizmetleri, bu Kanun hükümleri gereğince kapsama alınmamış ise
tedavi tamamlanıncaya kadar yürürlükten kaldırılan kanun hükümlerine
göre Kurumca sağlanmaya devam edilir. 67 nci madde gereği hesaplanan 30
günün hesabında kişilerin lehine olan durum uygulanır. Genel sağlık
sigortalısının ve bakmakla yükümlü olduğu kişilerin, bu Kanunun
yürürlüğe girdiği tarihten önce başlayan, ancak, bu Kanunun yürürlüğe
girdiği tarihten sonra faturalandırılan tedavi giderleri Kurum
tarafından karşılanır.

60 ıncı maddenin birinci fıkrasının (d) ve (g) bentleri gereğince
sigortalı sayılanlar, bu Kanunun yürürlüğe girdiği tarihten itibaren en
geç iki yıl içinde bildirimlerini yapmak zorundadır. Ancak, aile
hekimliği uygulamasına başlanan illerde, bu kişiler iki yıllık süreye
bakılmaksızın genel sağlık sigortalısı ve bakmakla yükümlü olduğu kişi
olarak kapsama alınır.

Aile hekimleri tarafından başlatılan sevk zincirine uygun olarak alınan
sağlık hizmetlerinde 68 inci maddenin ikinci fıkrasında belirtilen
katılım payları, üç yıl süreyle % 50 oranında azaltılarak uygulanabilir.

70 inci maddenin birinci fıkrası gereği yapılacak belirlemeler, bu
Kanunun yürürlüğe girdiği tarihten itibaren en geç bir yıl içinde
tamamlanır. Bu süre içerisinde 70 inci maddenin ikinci ve üçüncü
fıkralarının uygulanmasını il ve ilçe bazında ertelemeye, Sağlık
Bakanlığı yetkilidir.

İlgili kanunları gereği tedavi yardımları karşılanan kişiler, bu Kanunun
yürürlüğe girdiği tarihte herhangi bir işleme gerek kalmaksızın, bu
Kanun açısından genel sağlık sigortalısı veya genel sağlık
sigortalısının bakmakla yükümlü olduğu kişi sayılır. Bu kişilerin
durumlarında değişiklik oluncaya kadar, sağlık hizmetlerinden yararlanma
koşulları açısından bu Kanun hükümleri uygulanmaz. Bu kişilerin
sigortalı ve sigortalının bakmakla yükümlü olduğu kişilere ilişkin
bilgileri ilgili kurumlar tarafından bu Kanunun yürürlük tarihinden
itibaren en geç üç ay içinde Kuruma bildirilir.

211 sayılı Türk Silâhlı Kuvvetleri İç Hizmet Kanununun, bu Kanuna aykırı
hükümleri, bu Kanunun yürürlüğe girdiği tarihten itibaren bir yıl
süreyle uygulanır.

17/10/1983 tarihli ve 2925 sayılı Kanun kapsamında sigortalılık hali
devam eden sigortalılar ile bunların sağlık yardımına müstahak eş ve
çocukları, genel sağlık sigortası hükümlerine göre sağlanan sağlık
hizmetlerinden ve diğer haklardan yararlanma hakkına sahiptir.

Bu Kanunun 67 nci maddesinin birinci fıkrasının (b) bendi gereği aranan
şart, bu Kanunun yürürlüğe girdiği tarihten sonra tahakkuk eden prim
borçları için uygulanır.

**4046 sayılı Kanunun uygulanmasına ilişkin geçiş esasları**

**GEÇİCİ MADDE 13-** 24/11/1994 tarihli ve 4046 sayılı Kanunun 21 inci
maddesi kapsamında iş kaybı tazminatı alanlar 4 üncü maddenin birinci
fıkrasının (a) bendi kapsamında sigortalı ve genel sağlık sigortalısı
sayılır, ancak iş kazası ve meslek hastalığı sigortasına tâbi değildir.

Sigortalıların sigortalı olduklarını ayrıca Kuruma bildirme
sorumlulukları yoktur.

Türkiye İş Kurumu tarafından ilk iş kaybı tazminatının ödendiği tarihi
takip eden ay sonu itibarıyla, iş kaybı tazminatı alanlara ilişkin
primlerin aktarıldığı anda sigortalı bildirimi ve tescili yapılmış
sayılır.

Bu kapsamdakilerin sigortalılıkları iş kaybı tazminatı ödeme süresinin
bittiği tarihte sona erer. İş kaybı tazminatı sona erenler için bu
Kanunun 9 uncu maddesinin dördüncü fıkrası uygulanmaz.

İş kaybı tazminatından yararlananlar için Türkiye İş Kurumu prim ödeme
yükümlüsü olmakla birlikte bu Kanun kapsamında işyeri ve işveren
sayılmaz.

**Yürürlük**

**MADDE 108-** Bu Kanun 1/1/2007 tarihinde yürürlüğe girer.

**Yürütme**

**MADDE 109-** Bu Kanun hükümlerini Bakanlar Kurulu yürütür.
