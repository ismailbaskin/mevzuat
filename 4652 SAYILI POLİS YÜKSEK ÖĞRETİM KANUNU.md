7935

[]{#K97 .anchor}POLİS YÜKSEK ÖĞRETİM KANUNU

Kanun Numarası : 4652

Kabul Tarihi : 25/4/2001

Yayımlandığı R. Gazete : Tarih : 9/5/2001 Sayı : 24397

Yayımlandığı Düstur : Tertip : 5, Cilt : 40, Sayfa :

BİRİNCİ BÖLÜM

Amaç, Kapsam ve Tanımlar

Amaç ve kapsam

**Madde 1 –** Bu Kanunun amacı, Türk Polis Teşkilâtının en yüksek
öğretim kurumu olan Polis Akademisi ve bağlı fakülteler, enstitüler ile
polis meslek yüksek okullarındaki yüksek öğretim ile ilgili amaç ve
ilkeleri belirlemek, bu okulların teşkilâtlanmasını, görev ve
sorumluluklarını, eğitim-öğretim, araştırma, yayın, öğretim elemanları
ve öğrenciler ile ilgili esasları düzenlemektir.

Bu Kanun, Akademi ve buna bağlı eğitim-öğretim kurumlarını, yönetim ve
öğretim organlarını, bunların işleyişini, görev, yetki ve
sorumluluklarını, eğitim ve öğretim esaslarını ve bu konulara ilişkin
diğer hususları kapsar.

Tanımlar

**Madde 2 –** Bu Kanunda geçen kavram ve terimler;

a\) Bakan : İçişleri Bakanını,

b\) Bakanlık : İçişleri Bakanlığını,

c\) Genel Müdür : Emniyet Genel Müdürünü,

d\) Genel Müdürlük : Emniyet Genel Müdürlüğünü,

e\) Başkan : Polis Akademisi Başkanını,

f\) Başkanlık : Polis Akademisi Başkanlığını,

g\) Dekan : İlgili fakülte dekanını,

h\) Dekanlık : İlgili fakülte dekanlığını,

ı) Polis Meslek Yüksek Okulu Müdürü: Polis Akademisine bağlı ön lisans
düzeyinde eğitim-öğretim yapan polis meslek yüksek okul müdürünü,

i\) Yükseköğretim Kurulu: 4.11.1981 tarihli ve 2547 sayılı Yüksek Öğretim
Kanununun 6 ncı maddesine göre oluşturulan Kurulu,

j\) Üniversitelerarası Kurul: 2547 sayılı Yüksek Öğretim Kanununun 11
inci maddesine göre oluşturulan Kurulu,

k\) Yükseköğretim Kurumları: Üniversiteler, yüksek teknoloji enstitüleri,
Polis Akademisi, harp okulları ve bunların bünyesinde yer alan
fakülteler, enstitüler, yüksek okullar, konservatuvarlar, meslek yüksek
okulları ile uygulama ve araştırma merkezlerini,

7936

l\) Polis Akademisi: Emniyet Teşkilâtının memur, amir ve yönetici
ihtiyacını karşılamak üzere ön lisans, lisans üstü eğitim-öğretim,
bilimsel araştırma, yayın ve danışmanlık yapan, bünyesinde fakülte,
enstitü ve polis meslek yüksek okulları bulunan bilimsel özerkliğe sahip
yüksek öğretim kurumunu,

m\) Enstitü: Başkanlığa bağlı olarak ilgili bilim dallarında lisans üstü
eğitim-öğretim, bilimsel araştırma, inceleme ve yayın faaliyetlerinde
bulunan ve öğretim elemanı yetiştiren yüksek öğretim kurumunu,

n\) Güvenlik Bilimleri Fakültesi: Lisans düzeyinde eğitim-öğretim,
bilimsel araştırma ve yayın yapan; kendisine birimler bağlanabilen
yüksek öğretim kurumunu,

o\) Bölüm: Akademinin eğitim ve öğretiminde, teşkilâtın hizmet konularına
göre amaç, kapsam ve nitelik yönünden bir bütün teşkil eden bilim,
teknik ve uygulama dallarından oluşan eğitim, araştırma ve uygulama
yapan akademik birimi,

ö) Anabilim Dalı: Bölümü oluşturan ve en az bir bilim dalını kapsayan
eğitim-öğretim, uygulama ve araştırma faaliyetlerinin yürütüldüğü
akademik birimi,

p\) Bilim Dalı: Anabilim dalı içinde eğitim-öğretim, uygulama ve
araştırma yapan akademik birimi,

r\) Polis Meslek Yüksek Okulu: Emniyet Teşkilâtının polis memuru
ihtiyacını karşılamak üzere ön lisans düzeyinde eğitim-öğretim ve
uygulama yapan yüksek öğretim kurumunu,

s\) **(Değişik: 27/3/2015-6638/34 md.)** Öğretim Elemanları: Akademi,
Polis Amirleri Eğitimi Merkezi Müdürlüğü, enstitü, polis meslek eğitim
merkezi müdürlükleri ve polis meslek yüksek okullarında görevli öğretim
üye ve yardımcıları ile öğretim görevlileri ve okutmanları,

ş) Öğretim Üyeleri: Akademi, fakülte, enstitü ve polis meslek yüksek
okullarında devamlı veya geçici olarak görevlendirilen Türk ya da
yabancı uyruklu veya emniyet hizmetleri sınıfından profesör, doçent ve
yardımcı doçentleri,

1\) Profesör: En yüksek düzeydeki akademik unvana sahip kişiyi,

2\) Doçent: Doçentlik sınavını başarmış akademik unvana sahip kişiyi,

3\) Yardımcı Doçent: Doktora çalışmalarını başarı ile tamamlamış, ilk
kademedeki akademik unvana sahip kişiyi,

t\) Öğretim Görevlisi: Geçici veya sürekli olarak görevlendirilen ders
vermek ve uygulama yaptırmakla yükümlü öğretim elemanını,

u\) Okutman: Geçici veya sürekli olarak görevlendirilen eğitim-öğretim
süresince çeşitli öğretim programlarında ortak zorunlu ders olarak
belirlenen dersleri okutan veya uygulayan öğretim elemanını,

ü) Öğretim Yardımcıları: Polis yüksek öğretim kurumlarında belirli
süreler için görevlendirilen araştırma görevlileri, uzmanlar,
çeviriciler ve eğitim-öğretim plânlamacılarını,

1\) Araştırma Görevlileri: Polis yüksek öğretim kurumlarında yapılan
araştırma, inceleme, uygulama ve deneylerde yardımcı olan ve yetkili
organlarca verilen diğer görevleri yapan öğretim yardımcılarını,

2\) Uzmanlar: Eğitim-öğretimle doğrudan doğruya veya dolaylı olarak
ilgili olan, özel bilgi ve uzmanlığa ihtiyaç gösteren bir faaliyetle
belirli süreler için görevlendirilen öğretim yardımcılarını,

7937

3\) Çeviriciler: Sözlü veya yazılı çeviri işlerinde belirli süreler için
çalıştırılan öğretim yardımcılarını,

4\) Eğitim-Öğretim Planlamacıları: Eğitim-öğretim plânlaması ile görevli
öğretim yardımcılarını,

v\) Diğer kavram ve terimler: 2547 sayılı Yüksek Öğretim Kanununun 3 üncü
maddesinde tanımlanan ve bu Kanunun uygulanması ile ilgili olan diğer
kavram ve terimleri,

İfade eder.

İKİNCİ BÖLÜM

Genel Hükümler

Akademinin kuruluş, amaç, görev ve ana ilkeleri

**Madde 3 –** Emniyet Teşkilatının memur, amir ve yönetici ihtiyacını
karşılamak, ön lisans, lisans ve lisans üstü eğitim-öğretim yapmak,
bilimsel araştırma, yayın ve danışmanlık yapmak üzere bilimsel özerkliğe
sahip ve bünyesinde fakülte, enstitü ve polis meslek yüksekokulları
bulunan bir yüksek öğretim kurumu olarak Polis Akademisi kurulmuştur.

Akademinin görevi, bu Kanunda belirtilen amaç, nitelik ve Genel
Müdürlüğün görev ve sorumluluklarına uygun olarak:

a\) Mezuniyetten sonra verilecek görevleri yapabilecek, emrindeki
personeli veya birimi eğitebilecek ve yönetebilecek düzeyde Emniyet
Teşkilatına amir ve yönetici yetiştirmek,^(1)^

b\) Başkanlığın bünyesinde kurulacak fakülte, enstitü veya enstitülerde
emniyet hizmetleri sınıfından en az lisans düzeyinde eğitim-öğretim
görmüş amir ve yöneticilerle, aynı eğitim ve öğretim düzeyindeki diğer
kişilere, ilgili bilim dallarında lisans üstü eğitim ve öğretim vermek,

c\) **(Değişik: 27/3/2015-6638/35 md.)** Ön lisans düzeyinde
eğitim-öğretim yapan polis meslek yüksek okulları ile polis meslek
eğitim merkezlerinde polis memuru yetiştirilmesini sağlamak,

d\) **(Ek: 27/3/2015-6638/35 md.)** Emniyet Teşkilatı personelinin
ihtiyaçlarına uygun eğitim programları hazırlamak, koordine etmek ve
eğitim ihtiyaçlarının en üst düzeyde karşılanmasını desteklemektir.

Akademideki eğitim-öğretimin plân ve programlanmasında ve uygulanmasında
aşağıdaki ana ilkeler göz önünde bulundurulur:

a\) Öğrencilere Atatürk ilke ve inkılâpları doğrultusunda Atatürk
milliyetçiliği, demokratik, lâik ve sosyal hukuk devleti ilkelerine
bağlı hizmet bilincinin ve mesleki değerlerin kazandırılması sağlanır.

b\) Milli kültürümüz, örf ve adetlerimize bağlı şekil ve özellikleri ile
evrensel kültür içinde korunarak geliştirilir ve öğrencilere milli
birlik ve beraberliği güçlendirici ruh ve irade gücü kazandırılır.

c\) Eğitim-öğretim plân ve programları çağdaş, bilimsel ve teknolojik
esaslara, ülke ve Teşkilâtın ihtiyaçlarına ve ayrıca öğrencinin lisans
üstü düzeyde eğitim ve öğretim almasına imkan sağlayacak şekilde
hazırlanır. Sürekli olarak geliştirilen bu plân ve programların
koordinasyonu Genel Müdürlükçe yapılır.

d\) Akademi, fakülte, enstitü ve polis meslek yüksek okullarının
eğitim-öğretimdeki verimliliklerinin artırılması, geliştirilmesi ve
öğretim elemanlarının yetiştirilmeleri, Başkanlığın önerileri ile Genel
Müdürlükçe plânlanır ve gerçekleştirilir.

\_\_\_\_\_\_\_\_\_\_\_\_\_\_\_

*(1) 27/3/2015 tarihli ve 6638 sayılı Kanunun 35 inci maddesiyle bu
bentte yer alan “Temel bilimler ve sosyal bilim alanlarından birinde
lisans düzeyinde bilgi ve beceriye sahip, mezuniyetten” ibaresi
“Mezuniyetten” şeklinde değiştirilmiştir.*

7938

ÜÇÜNCÜ BÖLÜM

Akademinin Organları, Görev, Yetki ve Sorumlulukları

Organlar

**Madde 4 –** Akademinin eğitim-öğretim ve yönetim işleri;

a\) Başkan,

b\) Dekan,

c\) Akademi Yönetim Kurulu,

d\) Enstitü Müdürü,

e\) Eğitim ve Öğretim Yüksek Kurulu,

f\) Bilimsel Denetleme Kurulu,

g\) Polis Meslek Yüksek Okulu Müdürü,

h\) Fakülte Öğretim Kurulu,

ı) Fakülte Yönetim Kurulu,

i\) Disiplin Kurulları,

j\) Genel Yönetim Birimleri,

Tarafından yürütülür. Hizmetin gerektirdiği hallerde, diğer birim ve
kurullar teşkil edilebilir. 28.03.1983 tarihli ve 2809 sayılı
Yükseköğretim Kurumları Teşkilâtı Kanunu uyarınca gerekli hallerde başka
fakülteler kurulabilir.

Başkan, dekan, enstitü ve polis meslek yüksek okulu müdürü

**Madde 5 –** Başkan; akademi, fakülte, enstitü, polis meslek yüksek
okulları ve bağlı birimlerinin bütün faaliyetlerinin yönetim, gözetim ve
denetiminden sorumludur.

Başkan profesör ise kendisi, değilse Başkanın görevlendireceği bir
profesör Üniversitelerarası Kurulun üyesidir.

Dekan, akademideki lisans düzeyinde eğitim-öğretim yapan fakültelerin
faaliyetlerinin yönetim, gözetim ve denetiminden Başkana karşı sorumlu
profesördür.

Enstitü müdürü, enstitüdeki bütün idari ve bilimsel faaliyetlerin
yönetim, denetim ve gözetiminden Başkana karşı sorumlu öğretim üyesidir.

Polis meslek yüksek okulu müdürü, okulun eğitim-öğretim, disiplin,
yönetim ve diğer hizmetlerini yürütmede Başkana karşı sorumlu kişidir.

Akademi Başkanı, dekan, enstitü müdürü ve yardımcıları ile polis meslek
yüksek okulu müdürünün atanması

**Madde 6 –** Başkan en az yüksek lisans düzeyinde akademik kariyere
sahip birinci sınıf emniyet müdürlerinden veya profesör öğretim
üyelerinden, Genel Müdürün teklifi, Bakanın uygun görmesi üzerine dört
yıllığına, müşterek kararname ile atanır.

Dekan, Başkanın teklifi, Genel Müdürün uygun görmesi üzerine Bakan
tarafından gösterilecek üç profesör arasından Yüksek Öğretim Kurulunca
üç yıllığına atanır.

7939

Başkana yardımcı olmak üzere üç, dekana yardımcı olmak üzere iki
yardımcı atanır. Başkan yardımcılarından birisi eğitim işlerinden
sorumlu olmak üzere öğretim üyelerinden, diğerleri ise birinci sınıf
emniyet müdürlerinden; Genel Müdürün teklifi, Bakanın onayı ile atanır.
Dekan yardımcılarının ise birisi öğretim üyelerinden, dekanın önerisi
Başkanın uygun görmesi üzerine Genel Müdürün onayı ile atanır, diğeri
ise birinci sınıf emniyet müdürlerinden, Genel Müdürün teklifi Bakanın
onayı ile atanır.

Enstitü müdürü ve iki yardımcısı öğretim üyelerinden, Başkanın teklifi
Genel Müdürün uygun görmesi üzerine Bakanın onayı ile atanır.

Polis meslek yüksek okulu müdürü birinci sınıf emniyet müdürlerinden üç
yıllığına Genel Müdürün teklifi ve Bakanın onayı ile atanır.

Akademi Yönetim Kurulunun kuruluş, işleyiş ve görevleri

**Madde 7 -** Başkanın başkanlığında, dekan, enstitü müdürü, Başkanın
polis meslek yüksek okulu müdürleri arasından seçeceği beş, öğretim
elemanları arasından seçeceği bir üyeden oluşur.

Akademi Yönetim Kurulu Akademinin idari faaliyetlerinde;

a\) Faaliyet plân ve programlarının uygulanmasını sağlamak,

b\) Akademinin bütçe ve kadro tekliflerini hazırlamak,

c\) Eğitim-öğretim çalışmalarını değerlendirmek ve alınacak tedbirler
hakkında teklifler hazırlamak,

d\) Başkanın Akademi yönetimi ile ilgili olarak Kurula getireceği
yönetime ilişkin diğer işleri görüşerek karara bağlamak,

e\) Bu Kanun ile verilen diğer görevleri yapmak,

İle görevlidir.

Eğitim ve Öğretim Yüksek Kurulu

**Madde 8 –** Kurul, Başkanın başkanlığında, dekan, enstitü müdürü,
Başkanın görevlendireceği üç polis meslek yüksek okulu müdürü ve bölüm
başkanlarından oluşur. Başkanın bulunmadığı hallerde Kurula akademik
yönden en kıdemli üye başkanlık eder. Eğitim ve Öğretim Yüksek Kurulu,
her eğitim ve öğretim yılı başında ve sonunda olmak üzere, yılda en az
iki defa toplanır. Başkan, gerekli gördüğü hallerde de Eğitim ve Öğretim
Yüksek Kurulunu kendiliğinden toplantıya çağırabilir.

Eğitim ve Öğretim Yüksek Kurulu Genel Müdürlükçe belirlenen temel
esaslar doğrultusunda; Akademinin eğitim ve öğretimi ile ilgili uygulama
ve geliştirmeye yönelik usul ve esasları tespit eden, bilimsel araştırma
ve yayım faaliyetleri hakkında kararlar alan, Akademi, fakülte, enstitü
ve polis meslek yüksek okullarının bütününü ilgilendiren kanun,
yönetmelik ve yönerge ihtiyaçları ile mevcut mevzuatın uygulanmasından
doğan hususları inceleyip Genel Müdürlüğe görüş bildiren, yıllık
eğitim-öğretim programının uygunluğu hususunu ve eğitim-öğretim
programlarında ortaya çıkabilecek sorunları görüşüp karara bağlayan en
yüksek eğitim ve öğretim organıdır.

7940

Bilimsel Denetleme Kurulu

**Madde 9 –** Kurula, her bölümdeki öğretim elemanları tarafından,
bölümde en üst akademik kariyere sahip öğretim üyeleri arasından, bir
yıl için gizli oyla biri asıl, diğeri yedek olmak üzere iki üye seçilir.
Seçilen asıl üyeler arasından kıdemce en büyük olan bu Kurula başkanlık
eder.

Bu Kurul öğretim faaliyetlerinin ve öğretim elemanlarının bilimsel
yönden denetlenmesi ve öğretim elemanlarının eğitim-öğretim, bilimsel
araştırma, yayın, seminer ve uygulama faaliyetlerinin denetimini yapar.
Kurul denetim sonuçlarını her yıl bir rapor ile Başkana bildirir. Bu
Kurul bilimsel denetleme faaliyeti için gerek görüldüğünde Genel Müdür
ya da Başkan tarafından görevlendirilebilir.

Polis meslek yüksek okullarının kuruluş, öğrenci kaynakları ve öğretim
süresi

**Madde 10 –** Emniyet Teşkilâtının ihtiyacı olan polis memurlarını
yetiştirmek üzere; Maliye Bakanlığının görüşü alınarak Bakanlığın
teklifi ve Bakanlar Kurulu kararı ile Polis Akademisine bağlı, ön lisans
düzeyinde, mesleki eğitim-öğretim ve uygulama yapan polis meslek yüksek
okulları açılır.

**(Ek fıkra: 27/3/2015-6638/36 md.)** Birinci fıkra hükümlerine göre
kurulan polis meslek yüksek okulları Bakan onayı ile polis meslek eğitim
merkezine dönüştürülebilir. Dönüştürülen polis meslek yüksek okullarında
görev yapmakta olan personel, ayrıca bir işleme gerek olmaksızın polis
meslek eğitim merkezi kadro ve görev unvanlarına uygun kadrolara atanmış
sayılırlar. Polis meslek eğitim merkezleri Başkanlığa bağlı olarak
faaliyetlerini yürütür.

Polis meslek yüksek okullarına Öğrenci Seçme ve Yerleştirme Merkezi
tarafından yapılan Öğrenci Seçme Sınavını kazanan ve Bakanlıkça ihtiyaç
duyulduğu kadar lise ve dengi okulları bitirenler arasından yapılacak
özel yetenek sınavında başarılı olanlar alınır. ^(1)^

Polis meslek yüksek okullarında eğitim-öğretim süresi iki yıldır.

İki yıllık eğitim-öğretim dönemini başarıyla tamamlayamayanlar ile
sağlık ve disiplin yönünden polis olamayacağına yetkili kurullarca karar
verilenlerin okulla ilişiği kesilir.

Polis meslek yüksek okulu öğrencileri parasız yatılı ve resmi
üniformalıdır. Öğrencilerin iaşe, ibate ve sağlık giderleri ile diğer
istihkakları Devletçe karşılanır.

Öğrenimlerini süresi içerisinde başarı ile tamamlayanlar, Emniyet
Teşkilatı kadrolarına aday polis memuru olarak atanırlar.

Başkan ve dekanın görev, yetki ve sorumlulukları

**Madde 11 –** Akademi Başkanı;

a\) Öğrencilerin 3 üncü maddede belirtilen ana ilkeler doğrultusunda ve
polislik mesleğinin gerektirdiği disiplin anlayışı içerisinde
yetiştirilip yetiştirilmediği konusunda dekanı denetlemek,

b\) Öğretim bölümleri ile yönetim birimleri arasında düzenli çalışmayı
sağlamak ve Akademinin tüm yönetim işlerini yürütmek,

c\) Akademi birimleri ve öğretim elemanları dahil her düzeydeki personel
üzerinde genel gözetim ve denetim görevini yapmak,

d\) Her eğitim-öğretim yılı sonunda Akademinin eğitim-öğretim, bilimsel
araştırma ve yayın faaliyetleri hakkında dekandan aldığı rapora, varsa
görüşlerini de eklemek suretiyle Genel Müdürlüğe vermek,

–––––––––––––––––––

*(1) 17/2/2011 tarihli ve 6114 sayılı Kanunun 14 üncü maddesiyle, bu
fıkrada yer alan “genel lise, erkek teknik öğretim, kız teknik öğretim
ve ticaret ve turizm öğretimine bağlı okul mezunları” ibaresi “lise ve
dengi okulları bitirenler” şeklinde değiştirilmiş ve metne işlenmiştir.*

7941

e\) Akademinin, fakültenin, enstitünün ve polis meslek yüksek okullarının
yatırım programlarını ve bütçe tekliflerini, kadro ihtiyaçlarını Genel
Müdürlüğe bildirmek ve verilecek emirler doğrultusunda uygulamak,

f\) Gerekli gördüğü hallerde Akademide görevli öğretim elemanlarının
Akademideki görevlerine son verilmesi veya görev yerlerinin
değiştirilmesi hususunda Genel Müdürlüğe teklifte bulunmak,

g\) Bu Kanunla ve diğer kanunlarla belirlenen görevleri yapmak,

İle görevli ve bunlarla ilgili çalışma düzeni kurmaya yetkilidir.

Başkan, yukarıda belirlenen görevlerin düzenli bir şekilde yerine
getirilmesinde, gözetim ve denetiminin yapılmasında, takip ve kontrol
edilmesinde, sonuçlarının alınmasında Genel Müdüre karşı birinci
derecede sorumludur.

Fakülte Dekanı;

a\) Öğrencilerin 3 üncü maddede belirlenen ana ilkeler doğrultusunda ve
polislik mesleğinin gerektirdiği disiplin anlayışı içerisinde
yetiştirilmesini sağlamak,

b\) Yürürlükteki kanun, tüzük ve yönetmelikleri, Genel Müdürlük ve
fakülte öğretim kurulunun da önerilerini dikkate alarak fakültenin
eğitim ve bilimsel araştırma işlerinin yürütülmesini sağlamak,

c\) Her eğitim-öğretim yılı sonunda fakültenin eğitim-öğretim, bilimsel
araştırma ve yayın faaliyetleri hakkında Başkana rapor sunmak,

d\) Bu Kanunla ve diğer kanunlarla belirlenen görevleri yapmak,

İle görevli ve bunlarla ilgili çalışma düzeni kurmaya yetkilidir.

Dekan, yukarıda belirlenen görevlerin düzenli bir şekilde yerine
getirilmesinde, gözetim ve denetiminin yapılmasında, takip ve kontrol
edilmesinde, sonuçlarının alınmasında, Başkana karşı birinci derecede
sorumludur.

Fakülte öğretim kurulu ve fakülte yönetim kurulunun kuruluş, işleyiş ve
görevleri

**Madde 12 –** Fakülte öğretim kurulu, dekanın başkanlığında, dekan
yardımcıları ile bölüm başkanları ve fakültede görevli profesör, doçent
ve yardımcı doçentlerin her birinin kendi aralarından üç yıl için
seçecekleri bir öğretim üyesinden oluşur.

Fakülte öğretim kurulu normal olarak her eğitim-öğretim yılı başında ve
sonunda toplanır.

Dekan, gerekli gördüğü hallerde de kendiliğinden bu kurulu toplantıya
çağırabilir.

Fakülte öğretim kurulu;

a\) Fakültenin eğitim-öğretim, bilimsel araştırma ve yayın
faaliyetlerinin esasları hakkında görüş bildirmek, öğrencilerin çalışma
ve yetişme durumlarına ilişkin tedbirleri görüşmek,

b\) Eğitim-öğretim faaliyetlerinin genel değerlendirmesini yapmak,

c\) Dekanın uygun gördüğü konuları görüşmek ve karara bağlamak,

İle görevlidir.

7942

Fakülte yönetim kurulu;

Fakülte yönetim kurulu, dekana yardımcı bir organ olup, dekanın
başkanlığında, eğitim işleri ile görevli dekan yardımcısı ile bölüm
başkanları ve fakültede görevli profesör, doçent ve yardımcı doçentler
arasından fakülte öğretim kurulu tarafından üç yıllık süre için
seçilecek birer üyeden oluşur. Bu kurul, dekanın gerekli gördüğü
hallerde toplanır.

Fakülte yönetim kurulu fakültenin idari faaliyetlerinde;

a\) Fakültenin eğitim-öğretim, plân ve programları ile takviminin
uygulanmasını sağlamak,

b\) Fakülte öğretim kurulunun eğitim-öğretim ile ilgili olarak tespit
ettiği esasları göz önüne almak suretiyle bunların uygulanmasında dekana
yardımcı olmak,

c\) Fakültenin bütçe ve kadro tekliflerini hazırlamak,

d\) Eğitim-öğretim çalışmalarını değerlendirmek ve alınacak tedbirler
hakkında teklifler hazırlamak,

e\) Öğrencilerin kabulü, ders intibakları ve fakülteden çıkarılmaları,
Genel Müdürlükçe bildirilecek esaslara göre bölümlere ayrılmaları,
eğitim-öğretim ve sınavlara ait işlemler hakkında karar vermek,

f\) Öğretim elemanlarının dersleri ile ilgili raporlarını inceleyerek
alınacak tedbirleri karara bağlamak,

g\) Dekanın, fakülte yönetimi ile ilgili olarak kurula getireceği
yönetime ilişkin diğer işleri görüşerek karara bağlamak,

İle görevlidir.

Diğer kurullar ve genel yönetim birimleri

**Madde 13 –** Akademide, akademik seviyede olmak üzere, fakülte öğretim
kurulunun veya Başkanın teklifi ve Genel Müdürün onayı ile başka
kurullar teşkil edilebilir.

Akademinin, bu Kanunla belirlenen ilkelere uygun olarak yönetilebilmesi
için Başkanın önerisi ve Genel Müdürün onayı ile hizmetin gerektirdiği
genel yönetim birimleri kurulabilir.

DÖRDÜNCÜ BÖLÜM

Akademi Öğretim Organları ve Görevleri

Bölüm ve anabilim dalı başkanlıkları

**Madde 14 –** Fakültede, Eğitim ve Öğretim Yüksek Kurulunun görüşü
alınarak, dekanın teklifi, Başkanın uygun görmesi üzerine Genel Müdürün
onayı ile bölüm başkanlıkları kurulabilir, birleştirilebilir veya
kapatılabilir.

Bölüm başkanlıkları, öğretim üyeleri ve ikinci sınıf emniyet müdürleri
tarafından yürütülür. Öğretim üyesi bölüm başkanları, dekanın teklifi,
Başkanın onayı ile, ikinci sınıf emniyet müdürü bölüm başkanları ise
Genel Müdürün teklifi, Bakanın onayı ile en çok üç yıllığına atanır.

Bölüm başkanları, bölümlerinin her düzeydeki eğitim-öğretim ve
araştırmaları ile bölüme ait her türlü faaliyetin düzenli ve verimli bir
şekilde yürütülmesini sağlamakla görevlidir.

Anabilim dalı içinde yer alan dersleri veren öğretim elemanları, dekanın
başkanlığında toplanarak kendi aralarından iki yıl için bir başkan
seçerler.

Anabilim dalı başkanları, o bilim dalına ait her düzeydeki
eğitim-öğretim ve araştırma faaliyetlerinin düzenli ve verimli bir
şekilde yürütülmesini sağlamakla yükümlüdür.

7943

BEŞİNCİ BÖLÜM

Fakülte Öğrencileri

Öğrenci kaynağı, öğrencilerin istihkakları, özlük işlemleri ve mecburi
hizmet yükümlülüğü ile evlenme yasağı

**Madde 15 – (Mülga birinci fıkra: 27/3/2015-6638/37 md.)**

**(Değişik ikinci fıkra: 27/3/2015-6638/37 md.)** İlgili devletlerle
yapılacak ikili anlaşmalara bağlı olarak yabancı uyruklu öğrenci veya
kursiyerler Bakan onayı ile ücretli yahut ücretsiz olarak Akademiye
kabul edilebilirler. Bu suretle kabul edilenlerden ücreti mukabili
eğitim veya kurs verileceklerle ilgili mali işler bu Kanunun 29 uncu
maddesine göre kurulan döner sermaye işletmesi vasıtasıyla yürütülür.

Yabancı uyruklu öğrenciler eğitim-öğretimi izleyebilecek Türkçe dil
yeterliklerinin sınav ile tespit edilmesinden sonra öğretime başlatılır.

Yabancı uyruklu öğrenciler Akademi öğrencilerine uygulanan kurallara
uymakla yükümlüdür.

**(Mülga beşinci fıkra: 27/3/2015-6638/37 md.)**

Akademiye alınacak öğrencilerin nitelikleri ile giriş esas ve şartları
yönetmelikle belirlenir.

Öğrenciler, Akademi bünyesinde ücretsiz iaşe edilir, yatırılır, sağlık
giderleri ve yönetmelikte tespit edilecek ihtiyaçları Devletçe
karşılanır.

Polis meslek yüksek okulu öğrencilerine ayrıca, harp okullarında bulunan
askeri öğrencilere ödenen miktarda harçlık ödenir.^(1)^

Öğrencilerin statülerinin gerektirdiği iş ve işlemler Başkanlıkça
yürütülür.

**(Değişik onuncu fıkra: 27/3/2015-6638/37 md.)** Polis Amirleri Eğitimi
Merkezi, enstitü ve polis meslek yüksek okullarında, ilk derece amirlik
eğitimi alanlar ile lisansüstü veya ön lisans eğitimi yapanlar (yabancı
uyruklular hariç) altı yıl süreyle mecburi hizmetle yükümlüdürler.

**(Değişik onbirinci fıkra: 27/3/2015-6638/37 md.)** Bunlardan mezun
olup olmadığına bakılmaksızın mecburi hizmetle yükümlü olduğu süre
içinde, istifa edenler veya ilişiğinin kesilmesini gerektiren bir suç
işleyenler ya da sağlık sebebi hariç, başka herhangi bir sebeple
ayrılanlar, yükümlülük sürelerinin eksik kısmı ile orantılı olarak
kendilerine yapılmış olan öğretim masraflarını yasal faiziyle birlikte
tazminat olarak ödemek zorundadırlar.

**(Mülga onikinci fıkra: 27/3/2015-6638/37 md.)**

**(Mülga onüçüncü fıkra: 27/3/2015-6638/37 md.)**

–––––––––––––––––––

*(1) 27/3/2015 tarihli ve 6638 sayılı Kanunun 37 nci maddesiyle, bu
fıkrada yer alan “Fakülte ve polis” ibaresi “Polis” şeklinde
değiştirilmiştir.*

7944

Öğrencilik sıfatının sona ermesi

**Madde 16 –** Fakültede öğrenimde bulunan öğrencilerin aşağıdaki
hallerde öğrenimlerine son verilir:

a\) Bu Kanun hükümlerine göre çıkarılacak yönetmelikle belirlenecek ahlâk
notu yetersiz olanlar.

b\) Haklarında fakülteden çıkarma cezası verilerek, cezası kesinleşenler.

c\) Öğrenimlerini, bu Kanunla belirlenen azami süre içerisinde
tamamlayamayanlar.

d\) 657 sayılı Devlet Memurları Kanununa göre memur olma niteliğini
kaybedenler.

e\) Sağlık kurullarınca verilecek raporlara dayalı olarak Akademide
öğrenime devam imkanı kalmadığı Genel Müdürlük sağlık komisyonunca
belirlenenler.

f\) Giriş ile ilgili nitelikleri taşımadıkları öğrenim sırasında
anlaşılanlar.

\(c) bendi kapsamına girenler, istekleri halinde, Bakanlıkça çıkarılacak
yönetmeliğin belirleyeceği esaslar uyarınca uygun görülecek polis
kadrolarına atanırlar.

ALTINCI BÖLÜM

Disiplin ve Ceza İşleri

Disiplin kurulları

**Madde 17 –** Akademide; Başkanlık Polis Disiplin Kurulu, Fakülte Polis
Disiplin Kurulu ve Fakülte Öğrenci Disiplin Kurulu bulunur.

Başkanlık Polis Disiplin Kurulu ve Fakülte Polis Disiplin Kurulunun
teşkili, çalışma esas ve usulleri Emniyet Teşkilâtı mevzuatına tâbidir.
Enstitülerdeki öğrenci ve diğer personelin disiplin işlerine,
Akademideki Başkanlık Polis Disiplin Kurulu bakmakla yetkilidir.

Akademide ek ders görevlileri ve emniyet hizmetleri sınıfından öğretim
elemanları dışındaki kadrolu öğretim elemanlarının disiplin ve ceza
işleri hakkında 2547 sayılı Yüksek Öğretim Kanununun ilgili hükümleri
uygulanır.

Fakülte Öğrenci Disiplin Kurulu; öğrencilerin disiplin soruşturmalarını
karara bağlamak üzere, dekanın başkanlığında, fakülte öğretim kurulu ile
fakülte yönetim kurulunun kendi aralarında seçecekleri ikişer üyeden
oluşur.

Kurul üyelerinin görev süresi, Kurulun vereceği cezalar ve bu cezaların;
karşılığı olan olay, tutum ve davranışlar, disiplin cezaları nedeniyle
ilişik kesilmesini gerektiren haller ve uygulama esasları ile bu
konulara ilişkin diğer hususlar yönetmelikle düzenlenir.

Polis yüksek öğretim kurumlarındaki öğrenci disiplin kurulunca verilen,
fakülteden, enstitülerden ve polis meslek yüksek okullarından çıkarma
cezasını gerektiren kararlar Başkanın önerisi, Genel Müdürün onayı ile,
diğer kararlar ise fakülteler için dekanın, enstitüler için başkanın,
polis meslek yüksek okulları için ise okul müdürlerinin onayı ile
kesinleşir.

Soruşturma yetkisi ve doğrudan ceza verme

**Madde 18 –** Başkan, fakülte, enstitü ve polis meslek yüksek
okullarında görevli ek ders görevlileri dışındaki öğretim elemanları ve
diğer personel ile öğrenciler hakkında Akademi içinde veya dışında
işlemiş oldukları disiplin suçlarından dolayı soruşturma yapmaya veya
yaptırmaya yetkilidir.

7945

Bakan veya Genel Müdür gerekli gördüğü hallerde Akademide görevli
emniyet hizmetleri sınıfından öğretim elemanları ile her düzeydeki
personel için soruşturma açılmasını isteyebilir veya doğrudan
yaptırabilir, Emniyet Teşkilâtı mevzuatında belirlenen cezaları doğrudan
verebilir.

Emniyet Teşkilâtı mevzuatında eğitim ve öğretim kurumu müdürlerince
verilmesi öngörülen cezaları, Başkan da doğrudan vermeye yetkilidir.

YEDİNCİ BÖLÜM

Eğitim-Öğretim ve Mezuniyet

Lisans eğitim-öğretimi ve süresi

**Madde 19 – (Mülga: 27/3/2015-6638/48 md.)**

İhtisas bölümlerine ayırma ve uygulama eğitimleri

**Madde 20 – (Mülga: 27/3/2015-6638/48 md.)**

7946

Devam-devamsızlık ve mezuniyet

**Madde 21 – (Mülga: 27/3/2015-6638/48 md.)**

SEKİZİNCİ BÖLÜM

Öğretim Elemanlarına İlişkin Esaslar

Öğretim elemanları ve görevleri

**Madde 22 –** Akademide öğretim elemanı olarak görevlendirilecek
personel aşağıda gösterilmiştir:

a\) 4.6.1937 tarihli ve 3201 sayılı Emniyet Teşkilatı Kanununun 13 üncü
maddesinde üç, dört, beş, altı, yedi, sekiz ve dokuzuncu meslek
derecesinde sayılanlar,

b\) Akademi kadrosuna atanacak öğretim elemanları,

c\) İhtiyaç halinde sözleşmeli veya ek ders ücretli olarak
görevlendirilen üniversite öğretim üye ve yardımcıları, yüksek öğrenim
görmüş meslek mensupları ile diğer kamu görevlileri ve okutacakları ders
konusunda uzman olan serbest meslek sahibi kişiler,

d\) Akademide görevli öğretim elemanları, talep halinde; öğretim
elemanının isteği ve başkanın onayı ile (…)^(1)^ diğer Türk ya da
yabancı yüksek öğretim kurumlarında ek ders vermek üzere, ^(1)^

e)  **(Ek: 27/3/2015-6638/38 md.)** Gerekli görüldüğü hâllerde, öğretim
elemanları Başkanın teklifi, Genel Müdürün görüşü ve Bakanın onayıyla
Akademiyi oluşturan kuruluş ve birimlerde,

Görevlendirilebilirler.

Öğretim elemanları;

a\) Bu Kanunda belirlenen amaç ve ilkelere uygun olarak eğitim-öğretim ve
uygulamalı çalışmalar yapmak veya yaptırmak, proje hazırlıklarını ve
seminerleri yönetmek,

b\) Bilimsel araştırmalar ve yayınlar yapmak,

c\) Ana bilim dalı başkanınca düzenlenecek programa göre öğrencilere
gerekli konularda yardım ve rehberlik etmek,

d\) Bu Kanunda belirtilen yetkili kişi ve organlarca eğitim ve öğretim
ile ilgili verilecek diğer görevleri yerine getirmek,

İle görevlidir.

Akademinin öğretim elemanı kadroları, bu Kanuna ekli cetvelde
gösterilmiştir. Bu Kanuna ekli, "Polis Akademisi Başkanlığı Öğretim
Elemanı Kadrolarını Gösterir Cetvel"de 190 sayılı Kanun Hükmünde
Kararname hükümleri çerçevesinde unvan ve derece değişikliklerini
yapmaya Bakanlar Kurulu yetkilidir.

\_\_\_\_\_\_\_\_\_\_\_\_\_\_

*(1) 27/3/2015 tarihli ve 6638 sayılı Kanunun 38 inci maddesiyle, bu
fıkrada yer alan “diğer polis yüksek öğretim kurumlarında veya” ibaresi
madde metninden çıkarılmıştır.*

7947

Yabancı uyruklu öğretim elemanları

**Madde 23 –** Akademide görevlendirilecek yabancı uyruklu öğretim
elemanları, Akademinin ihtiyaç göstermesi, Genel Müdürün teklifi ve
Maliye Bakanlığından alınacak olumlu görüş üzerine, Bakanın onayı ile
sözleşmeli olarak çalıştırılabilirler. Bu şekilde sözleşmeli olarak
çalıştırılacak yabancı öğretim elemanlarına ödenecek ücret, 11.10.1983
tarihli ve 2914 sayılı Yüksek Öğretim Personel Kanununun 16 ncı maddesi
uyarınca Bakanlar Kurulunca belirlenecek esaslar çerçevesinde Bakanlıkça
tespit edilir.

Bilimsel faaliyetler

**Madde 24 –** Her öğretim dönemi sonunda anabilim dalı başkanları o
döneme ait eğitim-öğretim ve araştırma faaliyetleri ile gelecek yıldaki
çalışma plânını belirten bir raporu ilgili bölüm başkanı aracılığı ile
dekana verir. Dekan bu raporu, kendi kanaatini de ekleyerek Başkana
sunar. Başkan bunları değerlendirir, kendi yetkileri dahilinde gerekli
tedbirleri alır ve bu konulara ilişkin görüş ve teklifleri Genel
Müdürlüğe bildirir.

Her öğretim elemanı, bilimsel araştırmalarının, yayınlarının, verdiği
dersler ile yönettiği seminerin, uygulamaların listesini ve işlediği
konuların ders notlarını, yurt içinde veya dışında yapılan bilimsel
kongrelere sunduğu tebliğlerin ikişer örneğini bağlı olduğu anabilim
dalı başkanı aracılığı ile dekana sunmak zorundadır.

Öğretim elemanlarının bilimsel yayınları, Başkanlık, fakülteler,
enstitüler ve Genel Müdürlükte özel olarak arşivlenir. Bu yayınların bir
nüshası da Yüksek Öğretim Kurulu Dokümantasyon Merkezine gönderilir.

Öğretim elemanlarının hak ve yükümlülükleri

**Madde 25 –** Öğretim elemanlarının hak ve yükümlülükleri statülerine
göre aşağıda açıklanmıştır :

a\) Öğretim görevlisi olarak görevlendirilen meslek mensupları:

Rütbelerine göre emsalleri için Emniyet Teşkilâtı mevzuatında belirlenen
hak ve yükümlülükler bunlar hakkında da uygulanır. Bunlar, il emniyet
teşkilâtında görevli emsallerine verilen her türlü yan ödeme, tazminat
ve fazla çalışma karşılıkları ile başka bir ad altında yapılan ödeme ve
haklardan aynen yararlanırlar.

Bu personel, Genel Müdürlüğün izni ile bilimsel ve meslekî konularda
yayın yapabilir ve bu nitelikteki toplantılara katılabilir, tebliğ
sunabilir, yayın organlarına ideolojik, yıkıcı ve bölücü nitelikte
olmayan yazı yazabilirler.

b\) Kadrolu öğretim elemanları:

Bu grupta yer alan öğretim elemanları Genel Müdürün teklifi, Bakanın
onayı ile atanır. Bunların görev süreleri, her türlü özlük hakları,
akademik unvanlarının yükselmesi ve korunması, emeklilikleri ve izinleri
konusunda 2547 sayılı Yüksek Öğretim Kanunu ve 2914 sayılı Yüksek
Öğretim Personel Kanunu hükümleri, bunlar dışında kalan diğer konularda
3201 sayılı Emniyet Teşkilatı Kanunu hükümleri uygulanır.

Emniyet Teşkilâtındaki eğitim ve öğretim hizmetleri sınıfı personeline
yapılan ek ödemeler bu grupta yer alan personele de aynen verilir.

7948

c\) **(Değişik: 25/6/2009-5917/30 md.)** Başkan, başkan yardımcıları,
dekan yardımcısı, enstitü sekreteri, bölüm başkanları, şube müdürleri,
polis meslek yüksek okulu müdürleri, Polis Amirleri Eğitimi Merkezi
Müdürü ve polis meslek eğitim merkezi müdürleri, müdür yardımcıları ve
şube müdürleri ile emniyet hizmetleri sınıfından olup polis yüksek
öğretim kurumlarında görevlendirilen öğretim elemanlarına, almakta
oldukları emniyet hizmetleri tazminatının, kadrolu öğretim elemanlarına
da almakta oldukları üniversite ödeneğinin % 30’u oranında ayrıca ödeme
yapılır. Bu ödeme damga vergisi hariç herhangi bir vergiye tabi
tutulmaz.^(1)^

d\) Akademide görevli ek ders ücretliler, sahip oldukları statünün hak ve
yükümlülüğünü taşırlar. Bunlara, okuttukları ders sayısına göre Genel
Müdürlükçe tespit edilen esaslar ve Bütçe Kanunu hükümleri çerçevesinde
ek ders ücreti verilir.

e\) (a) ve (b) bentlerinde yazılı olanların yıllık sicil raporlarının
düzenlenmesi esasları, Emniyet Teşkilâtı mevzuatına uygun olarak
yönetmelikle belirlenir.

Genel Müdür, öğretim elemanları hakkında gerekli gördüğü hallerde ek
sicil düzenlemeye yetkilidir. Bu sicil bütün değerlendirmelerde esas
alınır.

Öğretim elemanı yetiştirme, lisans üstü eğitim-öğretim ve enstitüler

**Madde 26 – **Akademi, eğitim-öğretim ihtiyaçları için 2547 sayılı
Yüksek Öğretim Kanununda belirtilen esas ve usullere göre yurt içinde ve
dışında öğretim elemanı yetiştirebilir.

Bu amaçla Akademi bünyesinde, Başkanın Bilimsel Denetleme Kurulunun da
görüşünü alarak akademinin ihtiyaç ve gereklerine uygun olarak lisans
üstü eğitim-öğretim yapacak enstitüler kurulur.

Enstitünün organları; enstitü müdürü, enstitü kurulu ve enstitü yönetim
kuruludur.

Enstitü müdürü, enstitüdeki bütün idari ve bilimsel eğitim
faaliyetlerinin yönetim, gözetim ve denetiminden Başkana karşı sorumlu
kişidir.

Enstitü müdürüne, görevi başında olmadığı zaman kendisinin uygun
göreceği müdür yardımcılarından birisi vekalet eder.

Enstitü kurulu; müdürün başkanlığında, müdür yardımcıları ve enstitüde
ders veren Akademideki öğretim üyelerinin kendi aralarından üç yıl için
seçecekleri üç üyeden oluşur.

Enstitü yönetim kurulu; müdürün başkanlığında, müdür yardımcıları,
enstitü sekreteri ve müdürce gösterilecek altı aday arasından, enstitü
kurulu tarafından üç yıl için seçilecek üç öğretim üyesinden oluşur.

Enstitü kurulu ve enstitü yönetim kurulu bu Kanunla fakülte öğretim
kurulu ve fakülte yönetim kuruluna verilmiş görevleri bilimsel açıdan
enstitü için yerine getirirler.

Bu enstitülerin adları, bölümleri, öğrenci seçimi ile enstitülerde
yapılacak lisans üstü eğitim-öğretimin şekli, süresi, programları, 2547
sayılı Yüksek Öğretim Kanununun yüksek öğretim kurumları ile ilgili
hükümlerine ve buna dayalı olarak verilen diplomalar, çıkarılacak
yönetmelikle belirlenir.

\_\_\_\_\_\_\_\_\_\_\_\_\_\_

*(1) 27/3/2015 tarihli ve 6638 sayılı Kanunun 39 uncu maddesiyle, bu
bentte yer alan “polis meslek yüksek okulu müdürleri,” ibaresinden sonra
gelmek üzere “Polis Amirleri Eğitimi Merkezi Müdürü ve polis meslek
eğitim merkezi müdürleri,” ibaresi eklenmiştir.*

7949

Enstitü sekreteri

**Madde 27 –** Enstitülerdeki idari personelin ve öğrenci işlerinin tüm
yönetim, denetim ve gözetiminden enstitü müdürüne karşı sorumlu kişidir.

Teşkilâttaki ikinci sınıf emniyet müdürleri arasından Genel Müdürün
teklifi, Bakanın onayı ile atanır.

DOKUZUNCU BÖLÜM

Çeşitli Hükümler

Denetim ve sosyal hizmetler

**Madde 28 – **Akademi, Bakanlık ve Genel Müdürlük denetleme
elemanlarınca mesleki eğitim, idarî ve malî yönden yılda en az bir defa
denetlenir. Bilimsel denetim ise 2547 sayılı Yüksek Öğretim Kanunu
uyarınca Yüksek Öğretim Kurulu tarafından yapılır.

Başkanlıkça, öğrencilerin beden ve ruh sağlığının korunması, bu Kanunla
öngörüldüğü şekilde iaşe, barınma, çalışma, dinlenme ve boş zamanlarını
değerlendirme gibi sosyal ihtiyaçlarının karşılanması, öğrencilerin
muayene ve tedavilerinin yapılması, sinema ve tiyatro salonları, spor
sahaları sağlanması, kantin, çeşitli sosyal ihtiyaçlarını karşılayacak
üniteler ve benzer yerler açılması ve bunlardan öğrencilerin yeterli
şekilde yararlanması için gerekli tedbirler alınır.

Akademide, öğrencilerin şahsi ve ailevi sorunlarını çözümlemek amacıyla
rehberlik ve psikolojik danışma merkezleri kurulur.

Döner sermaye

**Madde 29 –** Akademide ilgili bölümlerin isteği üzerine, Eğitim ve
Öğretim Yüksek Kurulunun önerisi, Başkanın olumlu görüşü ve Genel
Müdürün onayı ile döner sermaye işletmesi kurulabilir. Verilecek ilk
sermayenin miktarı bütçede gösterilir. Genel Müdürün önerisi ve Maliye
Bakanlığının uygun görüşü ile sermaye artırılabilir. Döner sermaye,
kurum bütçesine konulacak ödenekler, ayni yardımlar, faaliyet sonucu
elde edilecek kârlar, bağış ve yardımlardan oluşur. Ödenmiş sermaye,
tahsis edilen sermayeye ulaşıncaya kadar dönem sonu kârları sermayeye
mahsup edilir.

Ödenmiş sermaye, tahsis edilen sermayeye ulaştıktan sonra, kalan kârlar
ertesi yılın gelirlerine ilave edilir.

Döner sermaye işletmesinin faaliyet alanları, sermaye limiti, işletme
ile ilgili yönetim işlerinin yürütülmesi usul ve esasları, Eğitim ve
Öğretim Yüksek Kurulunun onayı ve Maliye Bakanlığının uygun görüşü
üzerine çıkarılacak yönetmelikte belirtilir.

**(Değişik dördüncü fıkra: 27/3/2015-6638/40 md.)** Döner sermaye
gelirlerinden tahsil edilen kısmın asgari %15’i, Polis Akademisi
Başkanlığının ihtiyacı olan mal ve hizmet alımları, her türlü bakım,
onarım, kiralama, devam etmekte olan projelerin tamamlanmasına yönelik
inşaat işleri ve diğer ihtiyaçlar için kullanılır. Bu oranı %75’ine
kadar artırmaya Akademi Yönetim Kurulu yetkilidir.

**(Mülga beşinci fıkra: 11/10/2011-KHK-666/1 md.) ^(1)^**

**(Ek fıkra: 27/3/2015-6638/40 md.)** Döner sermaye gelirlerinden tahsil
edilen kısmın en az %5’i, Akademi bünyesinde yürütülen bilimsel
araştırma projelerinin finansmanı için kullanılır. Bilimsel araştırma
projelerine ilişkin ödenekler, Akademi Yönetim Kurulunca gerekli
görüldüğü takdirde, her bir proje için avans verilmek suretiyle de
kullandırılabilir. Bilimsel araştırma projelerinin seçilmesi,
uygulanması ve izlenmesi ile ödeneklerin kullandırılması, genel
hükümlerin ön ödemelere ilişkin sınırlamalarına bağlı kalınmaksızın
avans verilmesi ve bu avansın mahsubuna dair usul ve esaslar Maliye
Bakanlığının uygun görüşü alınarak çıkarılan yönetmelikle belirlenir.

**(Ek fıkra: 27/3/2015-6638/40 md.)** Döner sermaye işletmesi hesabına
kamu kurum ve kuruluşları dışında yapılan iş veya hizmetler karşılığında
tahsil edilen gelirlerden kanuni kesintiler ile varsa yapılan iş veya
hizmetle bağlantılı giderler düşüldükten sonra geri kalan tutar, hizmet
karşılığı olarak gelir tahsilatının yapıldığı tarihi izleyen bir ay
içinde veya hizmet bedelinin peşin tahsil edilmesi hâlinde hizmetin
gerçekleşme oranına bağlı olarak aylara bölünerek hizmeti veren emniyet
hizmetleri sınıfında olanlar dâhil öğretim elemanları ve öğretim
yardımcılarına ödenir. Buna ilişkin usul ve esaslar Maliye Bakanlığının
uygun görüşü üzerine çıkarılan yönetmelikle belirlenir.

**–––––––––––––––––––––**

*(1) 11/10/2011 tarihli ve 666 sayılı KHK ile bu fıkrada yapılan
düzenleme; 10/10/2013 tarihli ve 28791 sayılı Resmi Gazete’de yayımlanan
Anayasa Mahkemesi’nin 27/12/2012 tarihli ve E.: 2011/139, K.: 2012/205
sayılı Kararı ile iptal edilmiştir.*

7950

Yönetmelikler

**Madde 30 –** Aşağıdaki hususlar;

a\) Akademinin yönetim birimlerinin kuruluş, görev, çalışma esas ve
usulleri,

b\) Fakülte, enstitü ve polis meslek yüksek okullarında ders veren ek
ders ücretli öğretim elemanlarının görevlendirilmelerinin esas ve
usulleri,

c\) Akademiye alınacak öğrencilerde aranacak şartlar, istenecek belgeler,
kayıt, sınav ve kabul işlemlerine ait esas ve usulleri,

d\) Fakülte öğrencilerinin uygulama eğitimlerinin yeri, zamanı, süresi ve
ne şekilde yapılacağının esas ve usulleri,

e\) Fakültede öğretim sürelerinin tespiti, dönemlere ayrılması, dinlenme
izinleri, sınav ve değerlendirme esaslarına ilişkin ilkeler, başarı
durumu, okuma hakkının kullanılmış sayılacağı haller, not düzeni ve bu
konulara ilişkin diğer hususlar,

f\) Polis meslek yüksek okullarının kuruluş, çalışma, disiplin ve
eğitim-öğretim esasları ile bu okullara alınacak öğrencilerde aranacak
şartlar, yapılacak sınavlarla, enstitünün kuruluş ve işleyişine ilişkin
esaslar ve diğer hususlar,

g\) Polis yüksek öğretim kurumlarındaki öğrencilerin okul içinde ve
dışında giyecekleri kıyafetlere ilişkin esaslar,

Bakanlıkça çıkarılacak yönetmelikle düzenlenir. Ancak akademik konularla
ilgili yönetmeliklerde Eğitim ve Öğretim Yüksek Kurulunun da görüşü
alınır.

**Madde 31 – **(3201 sayılı Emniyet Teşkilatı Kanununun 13 üncü maddesi
ile ilgili olup yerine işlenmiştir.)

Yürürlükten kaldırılan ve değiştirilen Kanun hükümleri

**Madde 32 –** 3201 sayılı Emniyet Teşkilâtı Kanununun 19 uncu
maddesinin iki, üç, dört ve beşinci fıkraları ile 29/7/1993 tarihli ve
490 sayılı Emniyet Teşkilâtı Kanununun Bir Maddesinde Değişiklik
Yapılmasına Dair Kanun Hükmünde Kararname ve 28/11/1984 tarihli ve 3087
sayılı Polis Yükseköğretim Kanunu yürürlükten kaldırılmış ve 2451 sayılı
Bakanlıklar ve Bağlı Kuruluşlarda Atama Usulüne İlişkin Kanunun ekinde
yer alan (II) sayılı cetvele "İl Emniyet Müdürü" ibaresinden önce gelmek
üzere "Polis Akademisi Başkanı" ibaresi eklenmiştir.

**Ek Madde 1- (Ek: 27/3/2015-6638/41 md.)**

Bu Kanunda yer alan “Fakülte” ibarelerinden “Polis Amirleri Eğitimi
Merkezi”, “Dekan” ibarelerinden “Polis Amirleri Eğitimi Merkezi Müdürü”,
“Dekanlık” ibarelerinden “Polis Amirleri Eğitimi Merkezi Müdürlüğü”,
“lisans” ibarelerinden “ilk kademe amirlik eğitimi” anlaşılır.

**Geçici Madde 1 – **Mevcut polis okullarından polis meslek yüksek
okullarına dönüştürülmeyenlerden Genel Müdürlükçe uygun görülenler,
hizmet içi eğitim amacıyla polis eğitim merkezi olarak kullanılabilir.

Polis meslek yüksek okullarında eğitim-öğretim, bu Kanunun yürürlüğe
girdiği tarihi takip eden dönemde başlar.

Polis meslek yüksek okullarında eğitim-öğretim başlayıncaya kadar mevcut
polis okullarında eğitim-öğretime devam olunur.

7951

Bu Kanunun yürürlüğe girdiği tarihten önce polis okuluna giriş
sınavlarında başarılı olmuş ancak çeşitli mazeretleri nedeniyle Polis
Okulunda öğrenime başlayamamış veya mazeretleri nedeniyle eğitimlerine
ara verilenlerle halen Polis Okullarında öğrenime devam eden
öğrencilerin kazanılmış hakları saklı kalır.

**Geçici Madde 2 – **Bu Kanuna ekli (1) sayılı cetvellerde yer alan
kadrolar ihdas edilerek 190 sayılı Kanun Hükmünde Kararnamenin eki (I)
sayılı cetvelin Emniyet Genel Müdürlüğüne ait bölümüne eklenmiştir. Bu
Kanuna ekli (2) sayılı cetvelde yer alan kadrolar iptal edilerek 190
sayılı Kanun Hükmünde Kararnamenin eki cetvellerden çıkarılmıştır.

Bu Kanuna ekli (3) sayılı cetvelde yer alan kadrolar polis meslek yüksek
okullarının eğitim-öğretime başladığı tarihte hiç bir işleme gerek
kalmaksızın iptal edilerek, 190 sayılı Kanun Hükmünde Kararnamenin eki
cetvellerden çıkarılmış sayılır. ^(1)^

**Geçici Madde 3 –** Bu Kanun ile yapılan yeni düzenlemeler sebebiyle
kadro ve görev unvanları değişmeyenler, bu Kanunla ihdas edilen
kadrolara atanmış sayılırlar.

Polis meslek yüksek okullarının eğitim-öğretime başladığı tarih
itibariyle görevde bulunan ve bu Kanun ile kadro ve görev unvanları
değiştirilen veya kaldırılan polis okulu müdürü, polis okulu müdür
yardımcısı ile emniyet hizmetleri sınıfına dahil öğretmenler yeni bir
kadroya atanıncaya kadar eski durumlarına uygun işlerde
görevlendirilebilirler. Bunların eski kadrolarına ait aylık, ek
gösterge, her türlü zam ve tazminatları ile diğer özlük hakları, polis
meslek yüksek okullarının eğitim-öğretime başladığı tarihi takip eden
altı ayı geçmemek üzere, şahıslarına bağlı olarak devam eder.

Akademi kadrolarına dekan, enstitü müdürü ve polis meslek yüksek okulu
müdürleri atanıncaya kadar, Akademi yönetim kurulu; Başkanın
başkanlığında, eğitim ve öğretim işleriyle görevli başkan yardımcısı ile
bölüm başkanlarından oluşur.

**Geçici Madde 4 – (Mülga: 25/6/2009-5917/30 md.)**

**Geçici Madde 5 – **Bu Kanunun yürürlüğe girmesinden önce polis
enstitüsünün yüksek öğrenim kısmı ile Polis Akademisinden mezun
olanların kazanılmış hakları saklıdır.

**Geçici Madde 6 – (Ek: 27/3/2015-6638/42 md.)**

Bu maddenin yürürlüğe girdiği tarihte Polis Akademisi Başkanlığında
Başkan, Dekan, Enstitü Müdürü ve Enstitü Sekreteri, Polis Meslek Yüksek
Okulu Müdürü, Polis Meslek Eğitim Merkezi Müdürü ve bunların
yardımcıları ile her kadrodaki öğretim elemanları ve idari personelin
anılan Başkanlıktaki görevleri sona erer ve kadrolarıyla ilişkileri
kesilir. Akademide geçici olarak görev yapanların da aynı tarihte
görevlendirmeleri sona erer.

Bu maddenin yürürlüğe girdiği tarihten itibaren yirmi gün içinde
Başkanın ataması yapılır. Başkanın ataması yapıldıktan sonraki yirmi gün
içinde Başkan Yardımcısı, Polis Amirleri Eğitimi Merkezi Müdürü ve Polis
Amirleri Eğitimi Merkezi Müdür Yardımcısı, Enstitü Müdürü ve Enstitü
Sekreteri, Polis Meslek Yüksek Okulu Müdürü ve Polis Meslek Eğitim
Merkezi Müdürü kadro veya unvanlarına atama yapılır.

——————————

\(1) Bu maddede sözü edilen kadrolar, 9/5/2001 tarihli ve 24397 sayılı
Resmi Gazete’de yayımlanmıştır.

7952

Polis Akademisi Başkanlığında görevi sona eren öğretim üyesi, öğretim
görevlisi, okutman, araştırma görevlisi, uzman ve idari personelden
Başkanın teklif ettiği ve Bakanın uygun gördüğü personel, bu maddenin
yürürlüğe girdiği tarihten itibaren en geç iki ay içinde Polis Akademisi
Başkanlığında durumlarına uygun kadrolara atanır. İdari personelden
Başkanlığa yeniden ataması yapılmayanlar, Genel Müdürlüğün diğer
birimlerinde durumlarına uygun kadrolara aynı süre içinde atanır.
Ataması yapılmayan personelden akademik kadroda bulunanlar ise başka
yükseköğretim kurumlarına atamaları yapılmak üzere aynı süre içinde
Yükseköğretim Kurulu Başkanlığına bildirilir. Bu şekilde bildirimi
yapılanlar için, durumlarına uygun akademik unvanlı kadrolara atanmak
üzere Yükseköğretim Kurulu Başkanlığınca tespit edilecek yükseköğretim
kurumlarına bildirim tarihinden itibaren bir ay içinde anılan Başkanlık
tarafından atama teklifi yapılır ve bu teklifi izleyen bir ay içinde de
atama işlemleri tamamlanır. Bu fıkra kapsamında yükseköğretim
kurumlarına ataması yapılan akademik personelin kadroları, başka bir
işleme gerek kalmaksızın atama işleminin tamamlandığı tarih itibarıyla
ihdas edilerek 2/9/1983 tarihli ve 78 sayılı Yükseköğretim Kurumları
Öğretim Elemanlarının Kadroları Hakkında Kanun Hükmünde Kararnameye ekli
cetvellerin ilgili yükseköğretim kurumlarına ait bölümlerine eklenmiş
sayılır. Bu fıkra kapsamında bulunanların atama işlemleri tamamlanıncaya
kadarki mali ve sosyal hakları, hâlen bu ödemelerin yapıldığı birimler
tarafından ödenmeye devam olunur.

**Geçici Madde 7 – (Ek: 27/3/2015-6638/43 md.) **

Bu maddenin yürürlüğe girdiği tarihte başka bir işlem yapılmasına gerek
kalmaksızın Güvenlik Bilimleri Fakültesi, Polis Amirleri Eğitimi Merkezi
Müdürlüğüne dönüştürülür ve geçici 6 ncı madde hükümleri çerçevesinde
yapılacak atamalarla kadroları tamamlanır.

Fakülte öğrencileri, Yükseköğretim Kurulu tarafından belirlenecek
üniversitelerin iktisadi ve idari bilimler fakültelerine tercihlerine
göre yerleştirilirler. Yerleştirme yapılacak fakültelerin kontenjanları
ile yerleştirmeye ilişkin usul ve esaslar Yükseköğretim Kurulu
tarafından belirlenir.

**Geçici Madde 8 – (Ek: 27/3/2015-6638/44 md.)**

Bu maddenin yürürlüğe girdiği tarihten itibaren üç ay içinde Emniyet
Genel Müdürlüğü Eğitim Dairesi Başkanlığı tarafından yürütülen hizmetler
Polis Akademisi Başkanlığına devredilir.

**Geçici Madde 9 – (Ek: 27/3/2015-6638/45 md.)**

1/1/2020 tarihine kadar Emniyet Teşkilatının ilk kademe amir ihtiyacını
karşılamak üzere, lisans mezunları arasından Kamu Personeli Seçme
Sınavında Bakanlıkça belirlenecek taban puanı almış olup yönetmelikle
belirlenecek diğer şartları taşıyanlar ve yapılacak sınavda başarılı
olanlar, Polis Amirleri Eğitimi Merkezinde bir eğitim-öğretim dönemi
özel eğitime tabi tutulabilirler. Bu öğrenciler Akademi bünyesinde
ücretsiz iaşe edilir, yatırılır, sağlık giderleri ve yönetmelikle tespit
edilecek ihtiyaçları Devlet tarafından karşılanır ve bunlara harp
okullarında bulunan askerî öğrencilere ödenen miktarda harçlık ödenir.

7953

**Geçici Madde 10 – (Ek: 27/3/2015-6638/46 md.)**

Bu Kanunun yürürlüğe girdiği tarihten önce Polis Akademisi, Güvenlik
 Bilimleri  Fakültesi,  Güvenlik  Bilimleri  ve  Adli Bilimler
Enstitüsü, Polis Meslek Yüksek Okulu ile fakülte ve yüksek okullarda
Emniyet Genel Müdürlüğü hesabına okuyan veya kendi hesabına okumakta
iken Emniyet Genel Müdürlüğü hesabına okumaya devam eden öğrencilerden;
mezun olup olmadığına bakılmaksızın mecburi hizmetle yükümlü olduğu süre
içinde istifa edenler veya ilişiğinin kesilmesini gerektiren bir suç
işleyenler ya da sağlık sebebi hariç, başka herhangi bir sebeple
ayrılanlardan, kendilerine yapılmış olan öğretim masraflarının tazmini
amacıyla, bu Kanunun yürürlüğe girdiği tarihte borç miktarı tahakkuk
ettirilmemiş olanlar, borç miktarı tahakkuk ettirilip henüz ödemesine
başlamamış olanlar, ödemeleri devam edenler, borçları taksitlendirilmiş
olanlar ile bu konuda açılmış davaları sonuçlanmamış, davaları
sonuçlanmış veya kesin hükme bağlanmış olanlar da bu Kanunun yürürlüğe
girdiği tarihten itibaren altı ay içinde ayrıldıkları veya mezun
oldukları eğitim kurumuna müracaat etmeleri hâlinde 15 inci maddenin on
birinci fıkrası hükmünden yararlandırılır. Ödemesi devam edenlerden, 15
inci maddenin on birinci fıkrası çerçevesinde yapılacak hesaplamaya göre
fazla ödeme yapmış olanlar ile bu Kanunun yürürlüğe girdiği tarihten
önce ödemesini tamamlamış olanlara geri ödeme yapılmaz.

**Madde 33 –** Bu Kanun yayımı tarihinde yürürlüğe girer.

**Madde 34 –** Bu Kanun hükümlerini Bakanlar Kurulu yürütür.

7954-7960

**4652 SAYILI KANUNA EK VE DEĞİŞİKLİK GETİREN**

**MEVZUATIN VEYA ANAYASA MAHKEMESİ TARAFINDAN İPTAL **

**EDİLEN HÜKÜMLERİN YÜRÜRLÜĞE GİRİŞ TARİHİNİ**

**GÖSTERİR LİSTE**

  -------------------------------------------------------------------------------------- ------------------------------------------------------------------------------------------------------------------------------------ ---------------------------------------------------------------
  **Değiştiren Kanunun/ İptal Eden Anayasa Mahkemesinin **                               **4652 sayılı Kanunun değişen veya iptal edilen maddeleri**                                                                          **Yürürlüğe Giriş Tarihi**
                                                                                                                                                                                                                              
  **Kararının Numarası**                                                                                                                                                                                                      

  5917                                                                                   25, GEÇİCİ MADDE 4                                                                                                                   1/1/2010

  6114                                                                                   10, 15                                                                                                                               3/3/2011

  KHK/666                                                                                29                                                                                                                                   31/12/2011 tarihinden geçerli olmak üzere 2/11/2011 tarihinde

  Anayasa Mahkemesinin 27/9/2012 tarihli ve E.: 2012/28, K.: 2012/134 sayılı Kararı      15                                                                                                                                   1/7/2013

  Anayasa Mahkemesi’nin 27/12/2012 tarihli ve E.: 2011/139, K.: 2012/205 sayılı Kararı   29                                                                                                                                   10/10/2013

  6638                                                                                   2, 3, 10, 15, 19, 20, 21, 22, 25, 29, Ek Madde 1, Geçici Madde 6, Geçici Madde 7, Geçici Madde 8, Geçici Madde 9, Geçici Madde 10,   4/4/2015
  -------------------------------------------------------------------------------------- ------------------------------------------------------------------------------------------------------------------------------------ ---------------------------------------------------------------


