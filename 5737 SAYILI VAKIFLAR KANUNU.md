5737 sayılı Kanunun 651 sayılı KHK ile Değişik Hali

**VAKIFLAR KANUNU**

**Kanun Numarası : 5737 **

**Kabul Tarihi : 20/2/2008 **

**Yayımlandığı R.Gazete : Tarih: 27/2/2008 Sayı : 26800 **

**Yayımlandığı Düstur : Tertip : 5 Cilt : 47**

**BİRİNCİ KISIM**

**Amaç, Kapsam ve Tanımlar**

**Amaç**

**MADDE 1 –** Bu Kanun; vakıfların yönetimi, faaliyetleri ve denetimine,
yurt içi ve yurt dışındaki taşınır ve taşınmaz vakıf kültür
varlıklarının tescili, muhafazası, onarımı ve yaşatılmasına, vakıf
varlıklarının ekonomik şekilde işletilmesi ve değerlendirilmesinin
sağlanmasına ilişkin usûl ve esasların belirlenmesi; Vakıflar Genel
Müdürlüğünün kuruluşu ile Genel Müdürlüğün teşkilât, görev, yetki ve
sorumluluklarının düzenlenmesi amacıyla hazırlanmıştır.

**Kapsam**

**MADDE 2 –** Bu Kanun; mazbut, mülhak ve yeni vakıflar, cemaat ve esnaf
vakıfları ile Vakıflar Genel Müdürlüğünü kapsar.

Bu Kanunun uygulanmasında milletlerarası mütekabiliyet ilkesi saklıdır.

**Tanımlar**

**MADDE 3 –** Bu Kanunun uygulanmasında;

Genel Müdürlük veya Denetim Makamı: Vakıflar Genel Müdürlüğünü,

Genel Müdür: Vakıflar Genel Müdürünü,

Meclis: Vakıflar Meclisini,

Vakıflar: Mazbut, mülhak, cemaat ve esnaf vakıfları ile yeni vakıfları,

Vakfiye: Mazbut, mülhak ve cemaat vakıflarının malvarlığını, vakıf
şartlarını ve vakfedenin isteklerini içeren belgeleri,

1936 Beyannamesi: Cemaat vakıflarının 2762 sayılı Vakıflar Kanunu
gereğince verdikleri beyannameyi,

Vakıf senedi: Mülga 743 sayılı Türk Kanunu Medenisi ile 22/11/2001
tarihli ve 4721 sayılı Türk Medenî Kanunu hükümlerine göre kurulan
vakıfların, malvarlığını ve vakıf şartlarını içeren belgeyi,

Mazbut vakıf: Bu Kanun uyarınca Genel Müdürlükçe yönetilecek ve temsil
edilecek vakıflar ile mülga 743 sayılı Türk Kanunu Medenisinin yürürlük
tarihinden önce kurulmuş ve 2762 sayılı Vakıflar Kanunu gereğince
Vakıflar Genel Müdürlüğünce yönetilen vakıfları,

Mülhak vakıf: Mülga 743 sayılı Türk Kanunu Medenisinin yürürlük
tarihinden önce kurulmuş ve yönetimi vakfedenlerin soyundan gelenlere
şart edilmiş vakıfları,

Cemaat vakfı: Vakfiyeleri olup olmadığına bakılmaksızın 2762 sayılı
Vakıflar Kanunu gereğince tüzel kişilik kazanmış, mensupları Türkiye
Cumhuriyeti vatandaşı olan Türkiye’deki gayrimüslim cemaatlere ait
vakıfları,

Esnaf vakfı: 2762 sayılı Vakıflar Kanununun yürürlüğünden önce kurulmuş
ve esnafın seçtiği yönetim kurulu tarafından yönetilen vakıfları,

Yeni vakıf: Mülga 743 sayılı Türk Kanunu Medenisi ile 4721 sayılı Türk
Medenî Kanunu hükümlerine göre kurulan vakıfları,

Şube: Vakıf faaliyetlerinin yürütülebilmesi için yeni vakfa bağlı olarak
açılan, tüzel kişiliği olmayan ve bünyesinde organları bulunan alt
birimi,

Temsilcilik: Vakıf faaliyetlerinin yürütülebilmesi için yeni vakfa bağlı
olarak açılan, tüzel kişiliği ve bünyesinde organları bulunmayan alt
birimi,

Vakıf yönetimi: Mülhak, cemaat ve esnaf vakıfları ile yeni vakıflarda;
vakfiye, 1936 Beyannamesi, vakıf senedi, 4721 sayılı Türk Medenî Kanunu
ve bu Kanuna göre vakfı yönetmeye ve temsile yetkili organı,

Vakıf yöneticisi: Mülhak, cemaat ve esnaf vakıfları ile yeni vakıflarda;
vakfiye, 1936 Beyannamesi, vakıf senedi, 4721 sayılı Türk Medenî Kanunu
ve bu Kanuna göre vakfı yönetmeye ve temsile yetkili kişi veya yetkili
organlarda görev alan kişileri,

Hayrat: Mazbut, mülhak, cemaat ve esnaf vakıfları ile yeni vakıfların,
doğrudan toplumun istifadesine bedelsiz olarak sundukları mal veya
hizmetleri,

Akar: Vakıf amaç ve faaliyetlerinin yerine getirilmesi için gelir
getirici şekilde değerlendirilmesi zorunlu olan taşınır ve taşınmazları,

Mukataalı vakıf: Zemini vakfa, üzerindeki yapı ve ağaçlar tasarruf edene
ait olan ve kirası yıllık olarak alınan vakıf taşınmazlarını,

İcareteynli vakıf: Değerine yakın peşin ücret ve ayrıca yıllık kira
alınmak suretiyle süresiz olarak kiralanan vakıf taşınmazlarını,

Taviz bedeli: Mukataalı ve icareteynli taşınmazların serbest tasarrufa
terki için alınan bedeli,

Galle fazlası: Mazbut ve mülhak vakıflarda, vakfın hayrat ve akarlarının
onarımı ile vakfiyelerindeki hayrat hizmetlerin ifasından sonra kalan
miktarı,

İntifa hakkı: Mazbut ve mülhak vakıflarda, vakfiyelerindeki şartlara
göre ilgililere bırakılmış galle fazlaları ve hakları,

ifade eder.

**İKİNCİ KISIM**

**Vakıflarla İlgili Hükümler**

**BİRİNCİ BÖLÜM**

**Tüzel Kişilik, Ehliyet, Yönetim, Temsil**

**Tüzel kişilik**

**MADDE 4 –** Vakıflar, özel hukuk tüzel kişiliğine sahiptir.

**Yeni vakıfların kuruluşu, mal varlığı, şube ve temsilcilikleri**

**MADDE 5 –** Yeni vakıflar; Türk Medenî Kanunu hükümlerine göre kurulur
ve faaliyet gösterirler.

Yeni vakıfların kuruluşunda amaçlarına göre özgülenecek asgarî mal
varlığı her yıl Meclisçe belirlenir.

Yeni vakıflar, vakıf senetlerinde yazılı amaçlarını gerçekleştirmek
üzere Genel Müdürlüğe beyanda bulunmak şartıyla şube ve temsilcilik
açabilirler. Beyannamenin düzenlenmesine ilişkin usûl ve esaslar
yönetmelikle düzenlenir.

Yabancılar, Türkiye’de, hukukî ve fiilî mütekabiliyet esasına göre yeni
vakıf kurabilirler.

**Yönetim ve temsil şekli**

**MADDE 6 –** Mazbut vakıflar, Genel Müdürlük tarafından yönetilir ve
temsil edilir.

Mülhak vakıflar, Anayasaya aykırılık teşkil etmeyen vakfiye şartlarına
göre Meclis tarafından atanacak yöneticiler eliyle yönetilir ve temsil
edilir. Vakıf yöneticileri kendilerine yardımcı tayin edebilirler.
Mülhak vakıf yöneticilerinde aranacak şartlar ile yardımcılarının
nitelikleri yönetmelikle düzenlenir. Vakfiyedeki şartları taşımamaları
nedeniyle kendilerine yöneticilik verilemeyenler bu şartları elde
edinceye, küçükler ile kısıtlılar fiil ehliyetlerini kazanıncaya ve boş
kalan yöneticilik yenisine verilinceye kadar, vakıf işleri Genel
Müdürlükçe temsilen yürütülür.

Cemaat vakıflarının yöneticileri mensuplarınca kendi aralarından
seçilir. Vakıf yöneticilerinin seçim usûl ve esasları yönetmelikle
düzenlenir.

Esnaf vakıfları, mülhak vakıfların tabi olduğu hükümlere tabidir. Bu
vakıflar, esnafın seçtiği yönetim kurulu tarafından yönetilir.

Yeni vakıfların yönetim organı vakıf senedine göre oluşturulur ve bu
vakıfların yönetim organlarında görev alanların çoğunluğunun, Türkiye’de
yerleşik bulunması gerekir.

**Genel Müdürlükçe yönetilecek ve temsil edilecek vakıflar**

**MADDE 7 –** On yıl süreyle yönetici atanamayan veya yönetim organı
oluşturulamayan mülhak vakıflar, mahkeme kararıyla Genel Müdürlükçe
yönetilir ve temsil edilir.

Bu Kanunun yürürlüğe girmesinden önce mazbut vakıflar arasına alınan
vakıflarla, bu Kanuna göre mazbut vakıflar arasına alınan vakıflara bir
daha yönetici seçimi ve ataması yapılamaz.

İlgililerin vakfiye şartlarına göre intifa hakları saklıdır.

**(Ek: 13/2/2011-6111/208 md.)** İntifa haklarına ilişkin talepler galle
fazlası almaya hak kazanıldığını gösteren mahkeme kararının kesinleştiği
tarihten itibaren beş yıl geçmekle düşer.

**(Ek: 13/2/2011-6111/208 md.)** Mazbut vakıflarda intifa hakları, galle
fazlası almaya hak kazanıldığını gösteren mahkeme kararının kesinleştiği
tarihten itibaren, vakfın son beş yıl içindeki malvarlığı, gelirleri ve
giderleri ile sınırlı olmak ve galle fazlasının mevcudiyeti şartıyla
Genel Müdürlükçe belirlenir.

**Yeni vakıf organlarının tamamlanması**

**MADDE 8 –** Yeni vakıfların organlarında ölüm, istifa ya da herhangi
bir nedenle eksilme olduğu takdirde; vakıf senedindeki hükümlere göre,
hüküm bulunmaması halinde vakıf senedi değişikliğine yetkili organın,
bunun bulunmaması halinde ise icraya yetkili organın kararı ve Genel
Müdürlüğün görüşü alınarak mahkemece yenisi seçilir.

**Vakıf yöneticisi olamayacaklar**

**MADDE 9 –** Vakıflarda; hırsızlık, nitelikli hırsızlık, yağma,
nitelikli yağma, dolandırıcılık, nitelikli dolandırıcılık, zimmet,
rüşvet, sahtecilik, hileli iflas, ihaleye fesat karıştırma, edimin
ifasına fesat karıştırma, güveni kötüye kullanma, kaçakçılık suçları ile
Devletin güvenliğine karşı işlenen suçların birinden mahkûm olanlar
yönetici olamazlar.

Vakıf yöneticisi seçildikten sonra yukarıdaki suçlardan mahkûm olanların
yöneticiliği sona erer.

**Vakıf yöneticilerinin sorumlulukları ve görevden alınması**

**MADDE 10 –** Vakıf yöneticileri; vakfın amacına ve yürürlükteki
mevzuata uymak zorundadır.

Birinci fıkrada belirtilen zorunluluğa uymayanlar ile;

a\) Vakfın amacı doğrultusunda faaliyette bulunmayan,

b\) Vakfın mallarını ve gelirlerini amaçlarına uygun olarak kullanmayan,

c\) Ağır ihmal ve kasıtlı fiilleriyle vakfı zarara uğratan,

d\) Denetim Makamınca tespit edilen noksanlık ve yanlışlıkları verilen
süre içerisinde tamamlamayan, düzeltmeyen veya aykırı işlemlere devam
eden,

e\) Medeni hakları kullanma ehliyetini kaybeden veya görevini sürekli
olarak yapmasına engel teşkil edecek hastalığa veya maluliyete
yakalanan,

f\) Bu Kanunun 11 inci maddesi uyarınca iki defa idarî para cezası alan,

vakıf yöneticileri, Meclisin vereceği karara dayalı olarak Denetim
Makamının başvurusu üzerine vakfın yerleşim yeri asliye hukuk
mahkemesince görevlerinden alınabilir. Telafisi imkânsız sonuçlar
doğurabilecek hallerde dava sonuçlanıncaya kadar, Meclis kararı üzerine
Denetim Makamınca, vakıf yönetiminin geçici olarak görevden
uzaklaştırılması ve kayyımca yönetilmesi ihtiyati tedbir olarak
mahkemeden talep edilir.

Görevinden alınan vakıf yöneticileri Meclis üyesi olamaz ve beş yıl
süreyle aynı vakfın yönetim ve denetim organında görev alamazlar. Ayrıca
ikinci fıkranın (c), (e) ve (f) bentlerinde belirtilen nedenlerle
görevinden alınan vakıf yöneticileri başka bir vakfın yöneticisi ise o
görevinden de alınmış sayılır ve beş yıl süreyle hiçbir vakfın yönetim
ve denetim organında görev alamazlar.

Vakıf yönetiminde yer alan kişiler ile vakıf çalışanları kusurlu
fiilleri nedeniyle vakfa verdikleri zararlardan sorumludurlar.

Vakıf yöneticileri mahkeme kararı olmaksızın görevlerinden
uzaklaştırılamazlar.

**İdarî para cezası**

**MADDE 11 –** Genel Müdürlükçe yapılan tebligata rağmen, bu Kanun
uyarınca istenen beyanname, bilgi ve belgeleri zamanında vermeyen,
organların vakfiye veya vakıf senedine aykırı olarak toplanmasına
sebebiyet veren veya gerçeğe aykırı beyanda bulunan vakıf yönetimine
Genel Müdürlükçe her bir eylem için beşyüz Türk Lirası idarî para cezası
verilir. İdarî para cezalarına karşı tebliğ tarihinden itibaren onbeş
gün içinde 30/3/2005 tarihli ve 5326 sayılı Kabahatler Kanunu
hükümlerine göre kanun yoluna başvurulabilir.

**İKİNCİ BÖLÜM**

**Vakıf Malları ve Faaliyetleri**

**Vakıfların mal edinmesi, akar cinsinden olan malların değiştirilmesi**

**MADDE 12 –** Vakıflar; mal edinebilirler, malları üzerinde her türlü
tasarrufta bulunabilirler.

Genel Müdürlüğe ve mazbut vakıflara ait akar mallar ile hakların daha
yararlı olanları ile değiştirilmesine, paraya çevrilmesine veya
değerlendirilmesine Meclis yetkilidir.

Mülhak, cemaat, esnaf vakıfları ile yeni vakıflara, başlangıçta
özgülenen mal ve haklar, vakıf yönetiminin başvurusu üzerine, haklı
kılan sebepler varsa, Denetim Makamının görüşü alınarak mahkeme kararı
ile sonradan iktisap ettikleri mal ve hakları ise bağımsız ekspertiz
kuruluşlarınca düzenlenecek rapora dayalı olarak vakıf yetkili organının
kararı ile daha yararlı olanları ile değiştirilebilir veya paraya
çevrilebilir.

Vakıf yöneticileri, iktisap ettikleri veya değiştirdikleri taşınmaz
malları tapuya tescil tarihinden itibaren bir ay içerisinde Genel
Müdürlüğe bildirirler.

Kurucularının çoğunluğu yabancı uyruklu olan vakıfların, taşınmaz mal
edinmeleri hakkında, 22/12/1934 tarihli ve 2644 sayılı Tapu Kanununun 35
inci maddesi uygulanır.

**Taşınmazların vakıfları adına tescili**

**MADDE 13 –** Mazbut vakıfların tescil görmemiş hayrat taşınmazları,
Genel Müdürlüğün isteği üzerine tapu idaresince vakıfları adına tescil
edilir.

Mazbut ve mülhak vakıflara ait akar taşınmazların satış ve taviz
bedelleri ile satın alınacak, trampa ile edinilecek veya yeniden
yaptırılacak taşınmazlar, vakıfları adına hisseleri oranında tapuya
tescil ettirilerek kayıtlara işlenir.

**Amaç ve işlev değişikliği**

**MADDE 14 –** Vakıfların, vakfiyelerindeki şartların yerine
getirilmesine fiilen veya hukuken imkân kalmaması halinde; vakfedenin
iradesine aykırı olmamak kaydıyla mazbut vakıflarda Genel Müdürlüğün;
mülhak, cemaat ve esnaf vakıflarında, vakıf yöneticilerinin teklifi
üzerine bu şartları değiştirmeye; hayır şartlarındaki parasal değerleri
güncel vakıf gelirlerine uyarlamaya Meclis yetkilidir.

**Hayrat taşınmazların nitelikleri ve değerlendirilmesi**

**MADDE 15 –** Vakıfların hayrat taşınmazları haczedilemez,
rehnedilemez, bu taşınmazlarda mülkiyet ve irtifak hakkı için
kazandırıcı zamanaşımı işlemez.

Genel Müdürlüğe, mazbut ve mülhak vakıflara ait olup, tahsis edildikleri
amaca göre kullanılmaları kanunlara veya kamu düzenine aykırı yahut
tahsis amacına uygunluğunu kaybetmiş, kısmen veya tamamen hayrat olarak
kullanılması mümkün olmayan taşınmazlar; mazbut vakıflarda Meclis kararı
ile mülhak vakıflarda vakıf yöneticisinin talebi üzerine Meclis kararı
ile gayece aynı veya en yakın başka bir hayrata dönüştürülebilir, akara
devredilebilir veya paraya çevrilebilir. Bu paralar aynı surette diğer
bir hayrata tahsis olunur. Aynı vakıf içerisindeki dönüştürme veya
devirlerde bedel ödenmez.

**Hayrat taşınmazların tahsisi**

**MADDE 16 –** Mazbut vakıflara ait hayrat taşınmazlara, Genel Müdürlük
tarafından öncelikle vakfiyeleri doğrultusunda işlev verilir. Genel
Müdürlükçe değerlendirilemeyen veya işlev verilemeyen hayrat
taşınmazlar; fiilen asli niteliğine uygun olarak kullanılıncaya kadar
kiraya verilebilir.

Bu hayrat taşınmazlar; Genel Müdürlükçe işlev verilmek amacıyla,
vakfiyesinde yazılı hizmetlerde kullanılmak üzere Genel Müdürlüğün
denetiminde onarım ve restorasyon karşılığı kamu kurum ve kuruluşlarına,
benzer amaçlı vakıflara veya kamu yararına çalışan derneklere tahsis
edilebilir.

Mülhak vakfa ait hayrat taşınmazın tahsisinde Genel Müdürlük görüşü
alınır.

Tahsis edilen taşınmaz; ticari bir faaliyette kullanılamaz, tahsise
aykırı kullanımın tespiti halinde Genel Müdürlüğün talebi üzerine
taşınmaz, bulunduğu yerin mülki amirliğince tahliye edilir.

Cemaat vakıflarına ait, kısmen veya tamamen hayrat olarak kullanılmayan
taşınmazlar, vakıf yönetiminin talebi halinde Meclis kararıyla; aynı
cemaate ait başka bir vakfa tahsis edilebilir veya vakfın akarına
dönüştürülebilir.

**Taşınmazların vakfına dönmesi**

**MADDE 17 –** Tasarruf edenlerin veya maliklerin mirasçı bırakmadan
ölümleri, kaybolmaları, terk veya mübadil gibi durumlara düşmeleri
halinde icareteynli ve mukataalı taşınmaz malların mülkiyeti vakfı adına
tescil edilir.

**Taviz bedeli**

**MADDE 18 –** Tapu kayıtlarında, icareteyn ve mukataalı vakıf şerhi
bulunan gerçek ve tüzel kişilerin mülkiyetinde veya tasarrufundaki
taşınmazlar, işlem tarihindeki emlak vergisi değerinin yüzde onu
oranında taviz bedeli alınarak serbest tasarrufa terk edilir. Ancak miri
arazilerden mukataalı hayrata tahsis edilmeyenler ile aşar ve rüsumu
vakfedilen taşınmazlar tavize tâbi değildir.

Taviz bedelinin hesaplanmasında; ortaklığın giderilmesi veya cebri icra
yoluyla satılanlarda satış bedeli, kamulaştırmalarda ise kamulaştırma
bedeli esas alınır.

Bu Kanun hükümleri gereğince taviz bedelinin tamamı vakfı adına
ödenmedikçe, taşınmaz üzerindeki temliki tasarruflar tapu dairelerince
tescil olunmaz.

Vakıf şerhleri ile ilgili olarak, diğer kanunlarda yer alan zamanaşımı
ve hak düşürücü sürelere ilişkin hükümler uygulanmaz.

**Taviz bedelinin tahsil şekli**

**MADDE 19 –** Taviz bedelleri, yapılacak tebligat üzerine altmış gün
içerisinde peşin olarak ödenebileceği gibi eşdeğer bir taşınmazla takas
edilebilir veya yarısı peşin, kalanı bir yılda beş eşit taksitte
ödenebilir. Taksitlendirme halinde, taşınmaza birinci derece ve birinci
sırada ipotek konulur. Taksitlerden birinin zamanında ödenmemesi halinde
geri kalan taksitlerin tamamı muaccel olur.

Genel Müdürlükçe tahakkuk ettirilen taviz bedelleri, yapılacak tebligata
rağmen ödenmediği takdirde 6183 sayılı Amme Alacaklarının Tahsil Usulü
Hakkında Kanun hükümlerine göre gecikme zammı ile birlikte tahsil
edilerek vakfı adına gelir kaydedilir.

**Kira süresi**

**MADDE 20 –** Genel Müdürlüğe ve mazbut vakıflara ait taşınmazların
kira süresi azami üç yıldır. Ancak onarım veya inşa karşılığı
kiralamalarda; onarım ve inşa bedeli göz önüne alınarak kira süresi
Genel Müdürün onayı ile yirmi yıla, Meclis kararı ile kırk dokuz yıla
kadar tespit edilebilir.

Genel Müdürlüğe veya mazbut vakıflara ait onarımı planlanan vakıf kültür
varlıkları ile yatırım yapılacak taşınmazlar; kira süresinin bitiminden
bir ay önce bildirim yapılmak kaydıyla, hiçbir hüküm ve karara bağlı
olmaksızın Genel Müdürlüğün talebi üzerine kira süresi sonunda mülki
amirlikçe tahliye edilir.

**Vakıf ormanları **

**MADDE 21 –** Özel vakıf ormanları kurulabilir.

**Vakıf kültür varlıklarının korunması ve imar uygulamalarının
bildirilmesi **

**MADDE 22 –** Kamu kurum ve kuruluşları, koruma imar planlarını
düzenlerken vakıf kültür varlıklarıyla ilgili hususlarda Genel
Müdürlüğün görüşünü almak zorundadırlar.

Genel Müdürlüğe ve mazbut vakıflara ait taşınmaz mallarla ilgili olarak
belediyeler ile diğer kamu kurum ve kuruluşlarınca yapılan uygulama imar
ve parselasyon planlarının, askıya çıkarılmadan önce ilgili idareler
tarafından Genel Müdürlüğe bildirilmesi zorunludur.

Mazbut vakıf taşınmazlarında akar niteliğini koruyacak şekilde imar
düzenlemesi yapılır.

Genel Müdürlüğe ve mazbut vakıflara ait olup uygulama imar planlarında
okul, hastane veya spor alanlarında kalan taşınmazlar; ilgili kurumlar
tarafından, imar planının tasdik tarihinden itibaren iki yıl içerisinde
kamulaştırılmadığı takdirde ilgili bakanlığın görüşü alınarak Genel
Müdürlükçe özel okul, özel hastane veya özel spor tesisi olarak
değerlendirilebilir.

**Zilyetlik yoluyla kazanım**

**MADDE 23 –** Vakıfların malları üzerinde zilyetlik yoluyla kazanma
hükümleri uygulanmaz.

**Sigorta**

**MADDE 24 –** Kiraya verilen veya tahsis edilen mazbut vakıf taşınmaz
malların, yangın, hırsızlık ve doğal afetlere karşı, kullananları
tarafından Genel Müdürlük adına sigortalanması zorunludur.

**Uluslararası faaliyet**

**MADDE 25 –** Vakıflar; vakıf senetlerinde yer almak kaydıyla, amaç
veya faaliyetleri doğrultusunda, uluslararası faaliyet ve işbirliğinde
bulunabilirler, yurt dışında şube ve temsilcilik açabilirler, üst
kuruluşlar kurabilirler ve yurt dışında kurulmuş kuruluşlara üye
olabilirler.

Vakıflar; yurt içi ve yurt dışındaki kişi, kurum ve kuruluşlardan ayni
ve nakdi bağış ve yardım alabilirler, yurt içi ve yurt dışındaki benzer
amaçlı vakıf ve derneklere ayni ve nakdi bağış ve yardımda
bulunabilirler. Nakdi yardımların yurt dışından alınması veya yurt
dışına yapılması banka aracılığı ile olur ve sonuç Genel Müdürlüğe
bildirilir. Bildirimin şekli ve içeriği yönetmelikle düzenlenir.

**İktisadî işletme ve şirket kurulması**

**MADDE 26 –** Vakıflar; amacını gerçekleştirmeye yardımcı olmak ve
vakfa gelir temin etmek amacıyla, Genel Müdürlüğe bilgi vermek şartıyla
iktisadî işletme ve şirket kurabilir, kurulmuş şirketlere ortak
olabilirler. Şirketler dahil iktisadî işletmelerden elde edilen gelirler
vakfın amacından başka bir amaca tahsis edilemez. Kurucuların çoğunluğu
yabancı uyruklu olan vakıfların kurduğu yahut paylarının yarıdan
fazlasına bu nevi vakıfların sahip olduğu şirketlerin mal edinmeleri
hakkında aynı vakıfların mal edinmelerini düzenleyen hükümler uygulanır.

Genel Müdürlük; Bakanlar Kurulu kararıyla Genel Müdürlük ve mazbut
vakıfların gelirleri ve akar malları ile iktisadî işletme veya şirket
kurmaya yetkilidir. Şirket hisseleri ve hakların daha yararlı olanları
ile değiştirilmesi, paraya çevrilmesi, değerlendirilmesi ve bunlara
bağlı her türlü hakkın kullanılması ile ortaklık paylarına bağlı
hakların kullanılması Genel Müdürlük tarafından yürütülür.

**Sona eren veya dağıtılan yeni vakıfların mal ve hakları**

**MADDE 27 –** Sona eren yeni vakıfların borçlarının tasfiyesinden arta
kalan mal ve haklar; vakıf senedinde yazılı hükümlere göre, senetlerinde
özel bir hüküm bulunmayanlarda ise Genel Müdürlüğün görüşü alınarak
mahkeme kararıyla benzer amaçlı bir vakfa; dağıtılan yeni vakıfların
borçlarının tasfiyesinden arta kalan mal ve haklar ise Genel Müdürlüğe
intikal eder.

**ÜÇÜNCÜ BÖLÜM**

**Vakıf Kültür ve Tabiat Varlıkları**

**Vakıf kültür varlıklarının tespiti, tescili ve yaşatılması**

**MADDE 28 –** Vakıflara ait yurt içi ve yurt dışındaki taşınır ve
taşınmaz vakıf kültür varlıklarının tespiti, envanterinin çıkarılması,
tescili, Genel Müdürlüğe ve mazbut vakıflara ait olanların korunması,
mülkiyeti el değiştirmiş vakıf kültür varlıkları ile koruma alanlarının
kamulaştırılması, değerlendirilmesi, onarımı, restorasyonu ve
gerektiğinde yeniden inşası Genel Müdürlükçe yürütülür.

Sermayesinin yüzde ellisinden fazlası Genel Müdürlüğe veya mazbut
vakıflara ait işletme ve iştiraklerin; Kurumlar Vergisi matrahının yüzde
onu, yeterli geliri bulunmayan mazbut vakıflara ait vakıf kültür
varlıklarının onarımında kullanılmak üzere Genel Müdürlüğe aktarılır.

Yeterli geliri bulunmayan mazbut vakıflara ait vakıf kültür varlığı
niteliğindeki taşınmazların, benzer amaçlı mazbut vakıfların
gelirleriyle korunmasına ve yaşatılmasına Meclis yetkilidir.

**Vakıf kültür ve tabiat varlıklarının korunması**

**MADDE 29 –** Vakıflara ait taşınır ve taşınmaz kültür ve tabiat
varlıkları; Genel Müdürlük, ilgili kamu kurum ve kuruluşları ile
kullananları tarafından korunur.

**Vakıf kültür varlıklarının devri**

**MADDE 30 –** Vakıf yoluyla meydana gelip de her ne suretle olursa
olsun Hazine, belediye, özel idarelerin veya köy tüzel kişiliğinin
mülkiyetine geçmiş vakıf kültür varlıkları mazbut vakfına devrolunur.

**DÖRDÜNCÜ BÖLÜM**

**Vakıfların Muhasebesi ve Denetimi**

**Vakıf muhasebesi**

**MADDE 31 –** Vakıflar, muhasebe kayıtlarını Genel Müdürlükçe
belirlenecek usûl ve esaslar dahilinde tutmak zorundadırlar. Tutulacak
defter ve kayıtlar ile ilgili usûl ve esaslar yönetmelikle düzenlenir.

Mazbut vakıfların her birinin gelir ve giderleri ayrı ayrı takip edilir.

Vakıflar, varlıklarını, ekonomik kural ve riskleri gözetmek suretiyle
değerlendirirler.

**Beyanname verme yükümlülüğü**

**MADDE 32 –** Vakıf yönetimi; vakfın yönetici veya yönetim kurulu
üyeleri listesini, bir önceki yıla ait faaliyet raporlarını, bütçe ve
bilançolarını, gayrimenkullerini, malî tablolarını ve bu tabloların
uygun araçlarla yayınlandığına dair belgeyi, işletme ve iştiraklerinin
malî tabloları ile yönetmelikle belirlenecek diğer bilgileri içeren
beyannameyi her takvim yılının ilk altı ayı içerisinde Genel Müdürlüğe
verir.

**Vakıfların denetimi**

**MADDE 33 –** Mülhak, cemaat, esnaf vakıfları ile yeni vakıflarda iç
denetim esastır. Vakıf; organları tarafından denetlenebileceği gibi,
bağımsız denetim kuruluşlarına da denetim yaptırabilir.

Vakıf yöneticileri, en az yılda bir defa yapılacak iç denetim raporları
ile sonuçlarını, rapor tarihini takip eden iki ay içerisinde Genel
Müdürlüğe bildirir.

Vakıfların amaca ve yasalara uygunluk denetimi ile iktisadî
işletmelerinin faaliyet ve mevzuata uygunluk denetimi Genel Müdürlükçe
yapılır.

**Yönetim ve temsil masrafı**

**MADDE 34 –** İntifa hakkına konu mazbut vakıflar ile Genel Müdürlük
tarafından geçici olarak yönetilen vakıfların yıllık gayrisafi
gelirlerinin yüzde yirmisi yönetim ve temsil masrafı olarak Genel
Müdürlük bütçesine gelir kaydedilir.

**ÜÇÜNCÜ KISIM**

**Vakıflar Genel Müdürlüğü, Vakıflar Meclisi, Genel Müdürlük Teşkilâtı
ve İstihdam**

**BİRİNCİ BÖLÜM**

**Vakıflar Genel Müdürlüğü**

**Vakıflar Genel Müdürlüğü **

**MADDE 35 –** Bu Kanun ile kendisine verilen görevleri yerine getirmek
üzere, kamu tüzel kişiliğini haiz Başbakanlığa bağlı Vakıflar Genel
Müdürlüğü kurulmuştur.

Başbakan, Genel Müdürlüğün yönetimi ile ilgili yetkilerini gerekli
gördüğü takdirde görevlendireceği Başbakan Yardımcısının vasıtasıyla
kullanabilir.*^(1)\ ^*

Vakıflar Genel Müdürlüğü, merkez ve taşra teşkilâtından oluşur.

Genel Müdürlüğün merkezi Ankara’dadır.

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\
*(1)* *22/8/2011 tarihli ve 651 sayılı KHK’nin 14 üncü maddesi ile bu
fıkrada yer alan “Devlet Bakanı” ibaresi “Başbakan Yardımcısı” şeklinde
değiştirilmiştir.*

**Genel Müdürlüğün görevleri**

**MADDE 36 –** Genel Müdürlüğün görevleri şunlardır:

a\) Mazbut vakıfların vakfiyelerinde veya vakfiye yerine geçen hüccet,
berat, ferman gibi belgelerinde yazılı hayrî, sosyal, kültürel ve
ekonomik şart ve hizmetleri yerine getirmek.

b\) Vakfiyelerde öngörülen hizmetlerin en iyi şekilde yerine
getirilebilmesini sağlamak amacıyla Genel Müdürlüğe ve mazbut vakıflara
ait paralar ile malları değerlendirmek, daha fazla gelir getirici
yatırımlara tahsis etmek.

c\) Genel Müdürlüğe ve mazbut vakıflara ait paralar ile işletmeler kurma,
kurulmuş şirketlere iştirak etme, bunların sermaye artışları
hususlarında karar vermek.

d\) Yurt içi ve yurt dışındaki vakıflara ait vakıf kültür varlıklarını
ihya etmek.

e\) Mülhak, cemaat ve yeni vakıflar ile esnaf vakıflarının denetimini
yapmak.

f\) Vakıflarla ilgili konularda; araştırma, geliştirme, eğitim, kültür ve
yayın faaliyetlerinde bulunmak, ulusal ve uluslararası koordinasyonu
sağlamak.

g\) Vakıf kültür varlıklarından oluşan koleksiyonlar meydana getirmek;
müze, kütüphane ve kültür merkezleri kurmak.

h\) Bu Kanun ve diğer kanunlar ile Genel Müdürlüğe verilen görevleri
yapmak.

Genel Müdürlük, vakıflara ilişkin görevlerle ilgili olarak diğer kurum
ve kuruluşlarla işbirliği içerisinde çalışır ve koordinasyonun
sağlanması hususunda gerekli tedbirleri alır. Genel Müdürlük
gerektiğinde ihtiyaç duyulan konuyla sınırlı olmak üzere 4734 sayılı
Kamu İhale Kanununa tâbi olmaksızın uzman kişi, kurum ve kuruluşlardan
danışmanlık ve hukukî mütalaa şeklinde hizmet satın alabilir.

**Genel Müdürlüğün denetimi**

**MADDE 37 –** Genel Müdürlüğün denetimi, 10/12/2003 tarihli ve 5018
sayılı Kamu Malî Yönetimi ve Kontrol Kanunu hükümleri çerçevesinde
yapılır.

**Genel Müdürlüğün bütçesi**

**MADDE 38 –** Genel Müdürlüğün bütçesi; 5018 sayılı Kamu Malî Yönetimi
ve Kontrol Kanunu çerçevesinde hazırlanır. Bütçe, Meclisin uygun
görüşünden sonra süresi içerisinde ilgili mercilere sunulur.

Gelir fazlaları ertesi yıla devreder.

**Genel Müdürlüğün gelirleri**

**MADDE 39 –** Genel Müdürlüğün gelirleri şunlardır:

a\) Kira gelirleri.

b\) İşletme kârları.

c\) İştirak gelirleri.

d\) Yönetim ve temsil payları.

e\) Mazbut vakıflara ait taşınmazların satışından elde edilecek gelirler.

f\) Taviz bedelleri.

g\) Genel Müdürlüğe ait taşınmazların satışından elde edilecek gelirler.

h\) Şartlı bağışlar.

ı) Şartsız bağışlar.

j\) Diğer gelirler.

**Bazı gelirler ile bağışların harcanması**

**MADDE 40 –** 39 uncu maddenin (e) ve (f) bentlerinde yer alan
gelirler; ait olduğu vakfa taşınmaz alımında, vakfın taşınmazlarının
onarım ve yapımında kullanılır. Ayrıca Meclis kararıyla gelir getirici
yatırımlarda, yurt içi ve yurt dışında bulunan ve geliri kalmayan
vakıflara ait vakıf kültür varlıklarının bakım ve onarımlarında da
kullanılabilir.

Genel Müdürlüğe yapılan şartlı bağışlar, bağış yapanın şartları
doğrultusunda harcanır.

**İKİNCİ BÖLÜM**

**Vakıflar Meclisi**

**Meclisin oluşumu**

**MADDE 41 –** Meclis, Genel Müdürlüğün en üst seviyedeki karar
organıdır.

Meclis; Genel Müdür, üç Genel Müdür yardımcısı ve I. Hukuk Müşaviri
olmak üzere beş, vakıf konusunda bilgi ve deneyim sahibi yükseköğrenim
mezunları arasından Başbakanın teklifi üzerine ortak kararname ile
atanacak beş, yeni vakıflarca seçilecek üç, mülhak ve cemaat
vakıflarınca seçilecek birer üye olmak üzere toplam onbeş üyeden oluşur.
Ayrıca yeni vakıflar üç, mülhak ve cemaat vakıfları ise birer yedek üye
seçer. Seçimler; yeni vakıflarda yönetim organının, mülhak vakıflarda
vakıf yöneticilerinin, cemaat vakıflarında yönetim kurullarının seçeceği
birer temsilcinin iştiraki ile Genel Müdürlüğün daveti üzerine ayrı ayrı
yapılır.

Genel Müdür aynı zamanda Meclisin de başkanıdır.

Genel Müdür alınan kararları yürütmeye yetkili ve görevlidir. Genel
Müdürün çeşitli nedenlerle görevinde bulunmadığı durumlarda Genel Müdüre
vekâlet eden Meclis Başkanlığına da vekâlet eder.

Meclisin çalışmasına ilişkin usûl ve esaslar yönetmelikle düzenlenir.

**Meclisin görevleri**

**MADDE 42 –** Bu Kanunun diğer maddeleri ile belirlenen görevlerinin
yanı sıra, Meclis aşağıdaki görevleri de yerine getirir:

a\) Genel Müdürlüğe, mazbut ve mülhak vakıflara ait akar ve hayrat
taşınmazların tahsis, satış ve trampasına yönelik tasarruflarla,
kamulaştırmalarda kamu yararı kararını vermek.

b\) Genel Müdürlük ve işletme müdürlüklerinin bütçelerini onaylamak.

c\) Genel Müdürlük ve vakıflarla ilgili tüzük ve yönetmelik taslaklarını
karara bağlamak.

d\) Genel Müdürlükçe gerek görülen hususları karara bağlamak.

**Meclis üyelerinin nitelikleri ve görev süresi **

**MADDE 43 –** Meclis üyelerinin; 14/7/1965 tarihli ve 657 sayılı Devlet
Memurları Kanunu ile belirlenen Devlet memuru olma şartlarını taşıması,
ortak kararnameyle atanacak üyelerden; en az üçünün kamu kurum ve
kuruluşlarında on yıldan fazla görev yapmış olması gerekir.

Kamu görevlisi olmayan Meclis üyeleri, görevleri ile ilgili olarak
işledikleri suçlar ve kendilerine karşı işlenen suçlar yönünden kamu
görevlisi sayılır.

Meclis üyelerinin görev süresi üç yıldır. Genel Müdür, Genel Müdür
yardımcıları ve I. Hukuk Müşavirinin, Meclis üyelikleri görev
süreleriyle sınırlıdır. Ancak, göreve engel bir hastalık veya sakatlık
nedeniyle iş görememeleri veya üyelik şartlarını kaybetmeleri durumunda
ortak kararnameyle atanmış üyelerin görevleri ortak kararnameyle, diğer
üyelerin görevleri ise Genel Müdürün teklifi ve Meclis kararı ile sona
erer.

Memur veya diğer kamu görevlisi iken ortak kararnameyle Meclis üyeliğine
atananların Mecliste görev yaptıkları sürece eski görevleriyle olan
ilişikleri kesilir. Bu üyelerin; memuriyete giriş şartlarını kaybetme
dışındaki herhangi bir nedenle görevlerinin sona ermesi, görevden
ayrılma isteğinde bulunması veya görev sürelerinin dolması durumunda
otuz gün içinde eski kurumlarına başvurmaları halinde mükteseplerine
uygun bir kadroya atanırlar. Bu durumda Genel Müdürlükte geçirdikleri
süreler atandığı kurumda geçmiş gibi değerlendirilir. Akademik
unvanların kazanılmasına ilişkin hükümler saklı kalmak kaydıyla
üniversitelerden gelen personel hakkında da aynı hükümler uygulanır.

**Meclis üyelerinin yenilenmesi ve huzur hakkı**

**MADDE 44 –** Ortak kararnameyle atanan üyeliklerde herhangi bir
sebeple boşalma olduğu takdirde otuz gün içerisinde 43 üncü madde
doğrultusunda üç yıllığına yenisi atanır.

Vakıflar tarafından seçilen üyelerden boşalma olması halinde kalan
süreyi tamamlamak üzere sırasıyla yedek üyeler görev alır.

Uhdesinde kamu görevi bulunmayan Meclis üyelerine, ayda dörtten fazla
olmamak üzere her toplantı günü için (3000) gösterge rakamının memur
aylık katsayısı ile çarpımı sonucu bulunacak miktarda huzur hakkı
ödenir.

**Meclisin toplantı şekli ve karar nisabı**

**MADDE 45 –** Meclis, Genel Müdürün çağrısı üzerine ayda en az iki
defa, üye tam sayısının üçte ikisi ile toplanır ve Meclis üye
tamsayısının salt çoğunluğuyla karar alır. Meclis üyeleri çekimser oy
kullanamaz. Meclis üyeleri oy ve kararlarından sorumludur.

Meclis üyeleri, kendilerini ve üçüncü dereceye kadar kan ve kayın
hısımları ile evlatlıklarını ilgilendiren toplantı ve oylamaya
katılamazlar.

Vakıflar, kendilerini ilgilendiren toplantılarda, oy hakkı olmaksızın
bir yetkili ile temsil edilebilirler.

**Meclis üyelerince uyulması gereken hususlar**

**MADDE 46 –** Meclis üyeleri, görevleri süresince ve görevlerinin sona
ermesinden itibaren iki yıl süre ile Genel Müdürlük ve ilgili
kuruluşlarına karşı doğrudan doğruya veya dolaylı olarak taahhüde
giremez, komisyonculuk ve temsilcilik yapamaz.

Meclis üyeleri görevleri süresince edindikleri gizli bilgi ve belgeleri
kanunen yetkili kılınan mercilerden başkasına açıklayamaz, kendilerinin
veya üçüncü şahısların lehine veya aleyhine kullanamazlar. Bu yükümlülük
görevden ayrılmalarından sonra da devam eder.

Mazereti olmaksızın üst üste üç veya yılda toplam on toplantıya
katılmayanların üyeliği Meclis kararı ile sona erer.

**ÜÇÜNCÜ BÖLÜM**

**Teşkilât**

**Merkez teşkilâtı**

**MADDE 47 –** Genel Müdürlüğün merkez teşkilatı; ana hizmet, danışma ve
denetim birimleri ile denetim birimleri ile yardımcı hizmet
birimlerinden oluşur.

Genel Müdürlüğün merkez teşkilâtı ekli (I) sayılı cetvelde
gösterilmiştir.

**Genel Müdür**

**MADDE 48 –** Genel Müdür, Genel Müdürlüğün en üst amiri olup Genel
Müdürlüğü temsil eder.

Genel Müdür, Genel Müdürlük faaliyetlerini; vakfiye şartlarına, kalkınma
planlarına, yıllık programlara ve mevzuata uygun olarak, görev alanına
giren konularda diğer kurum ve kuruluşlarla işbirliği içerisinde
Başbakana karşı sorumlu olarak yürütür.

Genel Müdür, merkez ve taşra teşkilâtının faaliyetlerini, işlemlerini ve
hesaplarını denetlemek veya denetletmekle görevli ve yetkilidir.

**Genel müdür yardımcıları**

**MADDE 49 –** Genel Müdürlük ana hizmet birimleri, danışma ve denetim
birimleri ile yardımcı hizmet birimlerinin koordinasyonunda Genel Müdüre
yardımcı olmak üzere üç Genel Müdür yardımcısı atanabilir. Genel Müdür
yardımcısı, Genel Müdür tarafından verilen görevleri yerine getirir.

**Ana hizmet birimleri**

**MADDE 50 –** Genel Müdürlüğün ana hizmet birimleri şunlardır:

a\) Vakıf Hizmetleri Daire Başkanlığı.

b\) Hayır Hizmetleri Daire Başkanlığı.

c\) Sanat Eserleri ve Yapı İşleri Daire Başkanlığı.

d\) Yatırım ve Emlak Daire Başkanlığı.

e\) Sağlık Hizmetleri Daire Başkanlığı.

f\) Kültür ve Tescil Daire Başkanlığı.

g\) Dış İlişkiler Daire Başkanlığı.

**Vakıf Hizmetleri Daire Başkanlığı**

**MADDE 51 –** Vakıf Hizmetleri Daire Başkanlığının görevleri şunlardır:

a\) Mülhak, cemaat, esnaf ve yeni vakıflarla ilgili iş ve işlemleri
yürütmek.

b\) İdarî para cezası ile ilgili işlemleri yürütmek.

c\) Genel Müdür tarafından verilen diğer benzer görevleri yapmak.

**Hayır Hizmetleri Daire Başkanlığı*^(1)^***

**MADDE 52 –** Hayır Hizmetleri Daire Başkanlığının görevleri şunlardır:

a\) Vakfiyelerde yer alan hayır şart ve hizmetleri yerine getirmek.

b\) Hayrat taşınmaz malların tahsis işlemlerini yürütmek.

c\) Vakfiyelerde yazılı hayır şart ve hizmetleri yerine getirmek üzere
her seviyeden eğitim-öğretim tesisleri, öğrenci yurtları sağlık ve
sosyal yardım kurumları, aşevleri gibi tesisler açmak, yönetimini
sağlamak, öğrencilere eğitim yardımı yapmak, ihtiyaç sahibi insanlara
sosyal yardımlarda bulunmak, muhtaç ve engellilere aylık bağlamak.

d\) **(Ek: 22/8/2011-651/KHK/ 15 md.)** Usul ve esasları Genel Müdürlükçe
çıkarılan yönetmelikle belirlenmek üzere ihtiyaç sahibi yükseköğrenim
öğrencilerine 3/3/2004 tarihli ve 5102 sayılı Yüksek Öğrenim
Öğrencilerine Burs Kredi Verilmesine İlişkin Kanun hükümlerine tabi
olmaksızın burs vermek.

e\) Sosyal yardım hizmeti veren kurum ve kuruluşlarla işbirliği yapmak.

f\) Uluslararası kuruluşlarla işbirliği yaparak sosyal politikalar ve
sosyal yardım projeleri üretmek ve yürütmek.

g\) Genel Müdür tarafından verilen diğer benzer görevleri yapmak.

**Sanat Eserleri ve Yapı İşleri Daire Başkanlığı**

**MADDE 53 –** Sanat Eserleri ve Yapı İşleri Daire Başkanlığının
görevleri şunlardır:

a\) Vakıf kültür varlıklarının tespit ve envanterini yapmak ve
belgelerini arşivlemek.

b\) Genel Müdürlüğe ve mazbut vakıflara ait vakıf kültür varlıklarının
röleve, restitüsyon, restorasyon ve diğer projeleri ile yıllık ve beş
yıllık onarım programlarını hazırlayarak veya hazırlatarak onarım ve
restorasyonlarını yapmak veya yaptırmak, talep halinde kontrollük görevi
Genel Müdürlükçe yürütülmek kaydıyla düzenlenecek protokol esasları
dahilinde kamu kurum ve kuruluşları ile gerçek ve tüzel kişilere
yaptırmak.

c\) Vakıf kültür varlıkları birim fiyat analizlerini hazırlamak, Genel
Müdürce onaylandıktan sonra yayınlanmasını sağlamak.

d\) Genel Müdürlüğe ve mazbut vakıflara ait vakıf kültür varlıklarının
onarım ve restorasyon projeleri ile ilgili gerekli işlemleri yapmak ve
hali hazır durumlarını röleve ve fotoğraflarla tespit etmek,
gerektiğinde eser ile koruma alanlarının kamulaştırma işlemlerini
yürütmek,

e\) Genel Müdürlüğe ve mazbut vakıflara ait vakıf kültür varlıklarının
onarımı ile yeni yapıların inşa, onarım ve ihale işlemlerini yürütmek.

f\) Vakıf kültür varlıklarının ve yeni yapıların onarımı için gerekli
görülen malzemeleri satın almak, şantiye kurmak ve şantiyeleri kontrol
etmek.

g\) 21/7/1983 tarihli ve 2863 sayılı Kültür ve Tabiat Varlıklarını Koruma
Kanunu ile ilgili işlemleri yürütmek.

h\) Genel Müdür tarafından verilen diğer benzer görevleri yapmak.

**Yatırım ve Emlak Daire Başkanlığı**

**MADDE 54 –** Yatırım ve Emlak Daire Başkanlığının görevleri şunlardır:

a\) Genel Müdürlüğe, mazbut, mülhak ve cemaat vakıflarına ait taşınmaz
malların envanterini çıkarmak, kütük kayıtlarını tutmak.

b\) Bu Kanun ve ilgili kanunlar uyarınca vakfına intikali gereken
taşınmaz malların tespitini yaparak vakfı adına tapuya tescilini
sağlamak, vakıf kültür varlıklarının mülkiyet ve tasarruf işlemlerini
yürütmek.

c\) Genel Müdürlüğe ve mazbut vakıflara ait taşınmazların; imar uygulama
ve kadastro çalışmalarını takip etmek; kamulaştırma, kiralama, vakıf
konut veya hizmet statüsüne alma, çıkarma işlemlerini yürütmek; kiralama
usûl ve esaslarını belirlemek; kat karşılığı, yapım veya onarım
karşılığı kiralama modelleri ile değerlendirilmelerini sağlamak; her
türlü tecavüzden korunmaları ile ilgili tedbirleri almak; elde
tutulmasında fayda görülmeyenlerin değiştirilmesi, satılması ve gerekli
görülen taşınmazların satın alınması işlemlerini yürütmek.

d\) Genel Müdürlüğe yapılacak taşınmaz mal bağış işlemlerini yürütmek.

e\) Tavize tâbi olan taşınmaz malların tespiti ile taviz bedellerinin
tahsilini sağlamak.

f\) Görev ve faaliyetlerinin gerektirdiği alt yapı çalışmalarını yapmak
veya yaptırmak.

g\) Genel Müdür tarafından verilen diğer benzer görevleri yapmak.

\_\_\_\_\_\_\_\_\_\_\_\_\_\_\_\_\_\_\_\_\_\
*(1)* *22/8/2011 tarihli ve 651 sayılı KHK’nin 15 inci maddesi ile bu
maddenin birinci fıkrasına (d) bendi eklenmiş ve mevcut bentler buna
göre teselsül ettirilmiştir yer alan*

**Sağlık Hizmetleri Daire Başkanlığı**

**MADDE 55 –** Sağlık Hizmetleri Daire Başkanlığının görevleri
şunlardır:

a\) Mazbut vakıfların vakfiyelerinde yer alan sağlık hayır şartlarının
gerçekleştirilmesi amacıyla; yataklı, ayakta, gezici sağlık hizmeti
vermek ve bu konuyla ilgili iş ve işlemleri yürütmek.

b\) Sağlık tesislerinin etkin ve verimli hizmet vermesine yönelik
tedbirler almak.

c\) Sağlık hizmeti veren kurum ve kuruluşlarla işbirliği yapmak.

d\) Gerektiğinde kamu kurum ve kuruluşları, sosyal güvenlik kurumları ve
sağlık branşında hizmet veren özel sigorta şirketleri ile anlaşma
yapılmasını sağlamak.

e\) Bezm-i Alem Valide Sultan Vakıf Gureba Hastanesinin vakfiye
şartlarına uygun, eğitim hastanesi olarak etkin ve verimli çalışmasını
sağlamak.

f\) Genel Müdür tarafından verilen diğer benzer görevleri yapmak.

**Kültür ve Tescil Daire Başkanlığı**

**MADDE 56 –** Kültür ve Tescil Daire Başkanlığının görevleri şunlardır:

a\) Genel Müdürlük arşivinde bulunan vakfiye, ferman, berat, hüccet ve
benzeri belgelerin tercüme ve transkripsiyonunu yapmak, tasnif etmek ve
arşivlemek.

b\) Vakıfların merkezî sicil kayıtlarını tutmak, kurulacak yeni
vakıfların merkezî sicile tescilini yapmak.

c\) Devlet arşiv, kütüphane ve müzeleri ile gerçek ve tüzel kişilerin
elinde bulunan vakfiye ve benzeri belgeleri tespit ederek bunların Genel
Müdürlük arşivine intikalini sağlamak.

d\) Tevliyet, intifa hakkı, mazbutiyet, şart tebdili ile hayır
şartlarının güncelleştirilmesi gibi belgeleri sicile kaydederek
arşivlemek.

e\) İlmi araştırmaların güvenlik içinde yürütülmesini sağlamak.

f\) Teberrukat eşyanın en geç beş yılda bir sayımını yaptırarak demirbaş
kayıtları ile mutabakatını sağlamak.

g\) Vakıflarla ilgili yayın faaliyetlerinde bulunmak.

h\) Vakıf müze, kütüphane ve kültür merkezlerini açmak, denetlemek.

ı) Yurt içi ve yurt dışındaki vakıf ve üst kuruluşlarıyla işbirliği
içerisinde bilimsel, kültürel ve sosyal etkinlikler düzenlemek, projeler
üretmek.

j\) Arşivlerin kullanılmasını kolaylaştıracak ve her tür ilmi çalışmalar
için fayda sağlayacak şekilde bir arşiv yönetim sistemi kurmak ve bu
sistemin çalışmasını sağlamak.

k\) Ulusal ve uluslararası toplantılar, konferans, panel, sempozyum, açık
oturum, sergi, fuar gibi etkinlikler düzenlemek.

l\) Vakıflara ait taşınır kültür varlıklarının korunması ve kaçakçılığın
önlenmesi için gerekli tedbirleri almak ve kaçırılan eserlerin iadesi
ile ilgili işlemleri yürütmek.

m\) Genel Müdür tarafından verilen diğer benzer görevleri yapmak.

**Dış İlişkiler Daire Başkanlığı**

**MADDE 57 –** Dış İlişkiler Daire Başkanlığının görevleri şunlardır:

a\) Genel Müdürlüğün uluslararası kuruluşlarla ilişki ve işlemlerini
yürütmek.

b\) Vakıflarla ilgili uluslararası alandaki gelişmeleri takip etmek.

c\) Yurt dışı vakıf emlak konuları ile ilgili işlemleri yürütmek.

d\) Genel Müdürlüğün Avrupa Birliği ile ilgili yapacağı çalışmaları,
diğer birimlerle koordinasyon sağlayarak yürütmek.

e\) Genel Müdürlüğün görev alanına giren konularda Türkiye'de
düzenlenecek uluslararası toplantıların organizasyonunu yapmak ve buna
ilişkin işlemleri yürütmek.

f\) Genel Müdür tarafından verilen diğer benzer görevleri yapmak.

**Danışma ve denetim birimleri**

**MADDE 58 –** Genel Müdürlüğün danışma ve denetim birimleri şunlardır:

a\) Hukuk Müşavirliği.

b\) Rehberlik ve Teftiş Başkanlığı.

c\) Strateji Geliştirme Daire Başkanlığı.

d\) Basın ve Halkla İlişkiler Müşavirliği.

**Hukuk Müşavirliği**

**MADDE 59 –** Hukuk Müşavirliğinin görevleri şunlardır:

a\) Hukukî konular ile hukukî, malî ve cezaî sonuçlar doğuracak işlemler
hakkında görüş bildirmek.

b\) Başbakanlıktan veya diğer kuruluşlardan gönderilen kanun, tüzük ve
yönetmelik tasarılarını hukukî açıdan inceleyerek Genel Müdürlüğün
görüşlerini belirlemek.

c\) Genel Müdürlüğün menfaatlerini koruyucu, anlaşmazlıkları önleyici
hukukî tedbirleri zamanında almak, anlaşma ve sözleşmelerin bu esaslara
uygun olarak yapılmasına yardımcı olmak.

d\) Genel Müdürlüğün taraf olduğu davalarda; gerekli bilgileri hazırlamak
ve Genel Müdürlüğü temsil etmek veya Genel Müdürlükçe hizmet satın alma
yoluyla temsil ettirilen davaları takip ve koordine etmek.

e\) Genel Müdürlük ile ilgili kanun, tüzük ve yönetmelikleri hukukî
açıdan incelemek, gerektiğinde hazırlamak ve gerekli görülecek
değişiklikleri teklif etmek.

f\) Genel Müdür tarafından verilen diğer benzer görevleri yapmak.

**Rehberlik ve Teftiş Başkanlığı**

**MADDE 60 –** Rehberlik ve Teftiş Başkanlığı, Genel Müdürün emri veya
onayı üzerine, Genel Müdürlüğün merkez ve taşra kuruluşları ile ilgili
olarak Genel Müdür adına teftiş, inceleme ve soruşturma işlerini
yürütür, ayrıca aşağıdaki görevleri yapar:

a\) Mülhak, cemaat, esnaf vakıfları ile yeni vakıfların, vakfiye ve vakıf
senedinde yazılı şartlara, yürürlükteki mevzuata uygun yönetilip
yönetilmediği, amacı doğrultusunda faaliyette bulunup bulunmadığı,
mallarının ve gelirlerinin vakfiye, 1936 Beyannamesi ve vakıf
senedindeki şartlara uygun kullanılıp kullanılmadığı hususlarını
incelemek, denetlemek ve rehberlik yapmak.

b\) Vakıf ve iktisadî işletmelerinin ve iştiraklerinin denetleme ve
inceleme işlerini yürütmek.

c\) Müfettişlerin araştırma, inceleme ve denetim sonucu düzenleyecekleri
raporları Başkanlık görüşü ile birlikte Genel Müdürlük makamına sunmak.

d\) Mülhak, cemaat, esnaf vakıfları ile yeni vakıfların iç denetim
raporları ile sonuçlarını değerlendirmek ve gerekli işlemleri yürütmek.

e\) Genel Müdür tarafından verilen diğer benzer görevleri yapmak.

Rehberlik ve Teftiş Başkanlığı hizmetlerinin yürütülmesinde ihtiyaç
duyulması durumunda Genel Müdürün onayı ile taşrada çalışma grupları
oluşturulabilir.

Rehberlik ve Teftiş Başkanlığı ile çalışma gruplarının çalışma usûl ve
esasları yönetmelikle düzenlenir.

**Strateji Geliştirme Daire Başkanlığı **

**MADDE 61 –** Strateji Geliştirme Daire Başkanlığının görevleri
şunlardır:

a\) Ulusal kalkınma strateji ve politikaları, yıllık program ve hükümet
programı çerçevesinde Genel Müdürlüğün orta ve uzun vadeli strateji ve
politikalarını belirlemek, amaçlarını oluşturmak üzere gerekli
çalışmaları yapmak.

b\) Genel Müdürlüğün görev alanına giren konularda, performans ve kalite
ölçütleri geliştirmek ve bu kapsamda verilecek diğer görevleri yerine
getirmek.

c\) Genel Müdürlüğün yönetimi ile hizmetlerin geliştirilmesi ve
performansla ilgili bilgi ve verileri toplamak, analiz etmek,
yorumlamak.

d\) Genel Müdürlüğün görev alanına giren konularda, hizmetleri
etkileyecek dış faktörleri incelemek, kurum içi kapasite araştırması
yapmak, hizmetlerin etkinliğini ve tatmin düzeyini analiz etmek ve genel
araştırmalar yapmak.

e\) Yönetim bilgi sistemlerine ilişkin hizmetleri yerine getirmek.

f\) 5018 sayılı Kamu Malî Yönetimi ve Kontrol Kanunuyla malî hizmetler
birimine verilen görevleri yürütmek.

g\) Genel Müdürlüğün kefalet sandığı işlemlerini yürütmek.

h\) Genel Müdürlüğün sınai, ticari, zirai, turizm, sağlık, eğitim,
kültür, sosyal yardım ve diğer alanlarda girişeceği yatırımları
planlamak, gerekli etüt ve projeleri hazırlamak veya hazırlatmak.

ı) İşletmelerin ekonomik kurallar içinde üretimlerini artırıcı malî ve
teknik etütler yapmak, işletme ve iştiraklere ait iş ve işlemleri
yürütmek.

j\) Mazbut vakıflara ait hesapları tutmak, intifa hakkı işlemlerini
yürütmek.

k\) Mülhak vakıfların yıllık kesin hesaplarını incelemek ve tasdik etmek.

l\) Dış kaynaklı fonlara ulaşabilecek projelerin üretilmesini ve
uygulamaya geçirilmesini sağlamak.

m\) Genel Müdür tarafından verilecek diğer benzer görevleri yapmak.

**Basın ve Halkla İlişkiler Müşavirliği**

**MADDE 62 –** Basın ve Halkla İlişkiler Müşavirliğinin görevleri
şunlardır:

a\) Genel Müdürlüğün saydam bir yapıya kavuşturulması amacıyla, Genel
Müdürlüğün kimliği, misyonu, vizyonu, çalışma alanı ve faaliyetleri
konusunda kamuoyunu bilgilendirmek.

b\) Genel Müdürlüğün çalışmalarına ve yürüttüğü projeler ile
faaliyetlerine ilişkin kamuoyunun bilgilendirilmesi amacıyla, görsel ve
yazılı basın organlarıyla iletişim kurmak, Genel Müdürlüğe ilişkin
enformasyon niteliğindeki bilgileri derlemek, bunları Genel Müdürlük
adına haberleştirerek kitle iletişim araçları kanalıyla kamuoyuna
duyurulmasını sağlamak.

c\) Genel Müdürlük ile ilgili duyuru, bülten, bildiri, açıklama şeklinde
derlenmiş her türlü haberin medya planını hazırlayarak, bu planı
uygulamak.

d\) Genel Müdürlüğün kamuoyu nezdinde tanıtımının yapılabilmesi amacıyla,
çalışmalarının ve kurumsal kimliğin tanınması ve hatırlanır olmasına
yönelik reklam ve tanıtım stratejilerini belirlemek, bunların uygulamaya
geçirilmesini sağlamak.

e\) Genel Müdürlük adına, tanıtım amacıyla, kamu kurum ve kuruluşları,
sivil toplum örgütleri ve üniversiteler ile ortak organizasyonlar
planlamak, yayın faaliyetlerinde bulunmak, tanıtıcı broşür, afiş gibi
görsel tanıtım araçları oluşturarak, bunların hedeflenen kitlelere
ulaşmasını sağlamak.

f\) 9/10/2003 tarihli ve 4982 sayılı Bilgi Edinme Hakkı Kanunu
çerçevesinde bilgi edinme hakkını kullanmak isteyen vatandaşların bilgi
almasını kolaylaştıracak şekilde organize olmak, bu kapsamda, ilgili
birimler ile bilgi edinme hakkını kullanan vatandaş arasında
koordinasyon görevini yürütmek.

g\) Genel Müdür tarafından verilen diğer benzer görevleri yapmak.

**Yardımcı hizmet birimleri**

**MADDE 63 –** Genel Müdürlüğün yardımcı hizmet birimleri şunlardır:

a\) İnsan Kaynakları Daire Başkanlığı.

b\) Destek Hizmetleri Daire Başkanlığı.

**İnsan Kaynakları Daire Başkanlığı**

**MADDE 64 –** İnsan Kaynakları Daire Başkanlığının görevleri şunlardır:

a\) Genel Müdürlüğün insan gücü politikası ve planlaması konusunda
çalışmalar yapmak ve tekliflerde bulunmak.

b\) Genel Müdürlük personelinin atama, sicil, disiplin, emeklilik, nakil,
terfi, ücret, sendika ve benzeri özlük hakları işlemlerini yürütmek.

c\) Genel Müdürlük personelinin hizmet içi eğitim programını hazırlamak,
uygulamak ve değerlendirmek.

d\) İç denetimle ilgili hizmetleri yürütmek.

e\) Genel Müdür tarafından verilen diğer benzer görevleri yapmak.

**Destek Hizmetleri Daire Başkanlığı**

**MADDE 65 –** Destek Hizmetleri Daire Başkanlığının görevleri
şunlardır:

a\) Genel Müdürlük için gerekli araç, gereç, kırtasiye ve malzemeleri
temin etmek, dağıtımını sağlamak, onarım hizmetlerini yürütmek,
kayıtlarını tutmak ve harcamalara ilişkin tahakkuk işlemlerini yapmak.

b\) Genel Müdürlük hizmetleri için ihtiyaç duyulan taşınır ve
taşınmazların kiralanması işlemlerini yürütmek.

c\) Genel Müdürlük hizmet binalarının temizlik, aydınlatma, ısıtma,
bakım, onarım ve taşıma işlemlerini yürütmek.

d\) Konut tahsisi, sağlık ve sosyal tesislerin kurulması ve yönetilmesi
ile ilgili hizmetleri yürütmek.

e\) Genel evrak ve arşiv faaliyetlerini düzenlemek.

f\) Genel Müdürlüğün sivil savunma ve seferberlik hizmetlerini planlamak
ve yürütmek.

g\) Genel Müdür tarafından verilen diğer benzer görevleri yapmak.

**Taşra teşkilâtı**

**MADDE 66 –** Genel Müdürlüğün taşra teşkilâtı ekli (II) sayılı
cetvelde gösterilmiştir. Bu cetvelde yer alan birimlerin kurulup
kaldırılmasına, yer ve bağlantı değişikliklerinin yapılmasına Genel
Müdürlüğün önerisi üzerine Bakanlar Kurulu yetkilidir.

Taşra teşkilâtının çalışma usûl ve esasları yönetmelikle belirlenir.

**DÖRDÜNCÜ BÖLÜM**

**İstihdam**

**Personel rejimi**

**MADDE 67 –** Genel Müdürlük personeli 657 sayılı Devlet Memurları
Kanununa tâbidir.

Genel Müdürlükte; Genel Müdür, Genel Müdür Yardımcısı, Vakıflar Meclisi
Üyesi, I. Hukuk Müşaviri, Rehberlik ve Teftiş Başkanı, Baş Müfettiş,
Müfettiş, Basın ve Halkla İlişkiler Müşaviri, Daire Başkanı, Bölge
Müdürü, Hukuk Müşaviri, Müdür, Şube Müdürü, Vakıf Uzmanı, Avukat, Mimar
ve Mühendis, Şehir Plancısı, Müze Araştırmacısı ile Kurum Tabibi
kadrolarına atananlar, kadroları karşılık gösterilmek suretiyle, 657
sayılı Devlet Memurları Kanunu ve diğer kanunların sözleşmeli personel
çalıştırılması hakkındaki hükümlerine bağlı olmaksızın sözleşmeli
çalıştırılabilir.

Sözleşmeli olarak Genel Müdürlükte fiilen çalışan personele bu Kanuna
ekli (III) sayılı cetvelde unvanlar itibarıyla yer alan taban ve tavan
ücretleri arasında kalmak üzere, Meclis tarafından belirlenecek tutarda
aylık brüt sözleşme ücreti ödenir. Başbakanlık merkez teşkilâtında
sözleşmeli olarak çalıştırılan emsali personelin yararlandığı ücret
artışlarından Genel Müdürlükte çalışan sözleşmeli personel de aynı usûl
ve esaslara göre aynen yararlandırılır. Bu personel T.C. Emekli Sandığı
ile ilişkilendirilir. Söz konusu personele, çalıştıkları günlerle
orantılı olarak (hastalık ve yıllık izinleri dahil), ocak, nisan, temmuz
ve ekim aylarında birer aylık sözleşme ücreti tutarında ikramiye ödenir.
Bunlardan üstün gayret ve çalışmaları sonucunda emsallerine göre
başarılı çalışma yaptıkları tespit edilenlere Genel Müdürün teklifi,
ilgili Bakanın uygun görüşü üzerine Başbakan onayı ile haziran ve aralık
aylarında birer aylık sözleşme ücreti tutarına kadar teşvik ikramiyesi
ödenebilir. Bu fıkranın uygulanmasına ilişkin usûl ve esaslar ile söz
konusu personele yapılacak diğer ödemeler Bakanlar Kurulunca tespit
edilir.

Genel Müdürlük merkez ve taşra teşkilâtı kadrolarında çalışan memurlara
(kadro karşılığı sözleşmeli personel hariç) 10/10/1984 tarihli ve 3056
sayılı Başbakanlık Teşkilatı Hakkında Kanun Hükmünde Kararnamenin
Değiştirilerek Kabulü Hakkında Kanunun 31 inci maddesinde yer alan fazla
çalışma ücreti aynı usûl ve esaslara göre ödenir.

**Atamalar** *^(1)^*

**MADDE 68 –** Genel Müdür, Genel Müdür Yardımcısı, I. Hukuk Müşaviri ,
Rehberlik ve Teftiş Başkanı ile Bölge Müdürü ortak kararnameyle, (…)
*^(1)^* Daire Başkanı, Genel Müdürün teklifi Başbakanın veya
görevlendirdiği Başbakan Yardımcısının onayıyla, diğer personel ise
Genel Müdür tarafından atanır.*^(2)^*

**Vakıf Uzmanı ve Vakıf Uzman Yardımcısı **

**MADDE 69 –** Genel Müdürlük görevlerinin gerektirdiği uzmanlık
hizmetleri, Vakıf Uzmanı ve Uzman yardımcılarından oluşan meslek
personeli eliyle yürütülür.

Vakıf Uzman Yardımcılığına atanabilmek için 657 sayılı Devlet Memurları
Kanununun 48 inci maddesinde sayılanlara ek olarak aşağıdaki şartlar
aranır:

a\) En az dört yıllık eğitim veren yurt içi veya bunlara denkliği
Yükseköğretim Kurulu tarafından onaylanmış yurt dışındaki fakülte veya
yüksek okullardan mezun olmak.

b\) Merkezî sistemle yapılacak memur seçme sınavında başarılı olmak.

c\) Kamu Personeli Yabancı Dil Bilgisi Seviye Tespit Sınavında en az (B)
düzeyinde başarılı olmak.

d\) Genel Müdürlükçe yapılacak sınavda başarılı olmak.

e\) Genel Müdürlükçe yapılacak sınavın yapıldığı tarihte otuz yaşını
doldurmamış olmak.

Vakıf Uzman Yardımcılığına atananlar, üç yıl çalışmak, olumlu sicil
almak ve hazırlayacağı tezin kabul edilmesi kaydıyla açılacak Vakıf
Uzmanı meslekî yeterlilik sınavına girme hakkını kazanırlar. Sınavda
başarılı olanlar Vakıf Uzmanı olarak atanırlar. İkinci sınavda da
başarılı olamayanlar durumlarına uygun memur kadrolarına atanırlar.

Vakıf Uzman Yardımcılığı sınavı, eğitim programları ve süresi, tez
hazırlama, meslekî yeterlik sınavı ile çalışma usûl ve esasları
yönetmelikle düzenlenir.

**Müfettiş ve Müfettiş Yardımcısı**

**MADDE 70 –** Müfettiş Yardımcısı olabilmek için:

a\) 657 Sayılı Devlet Memurları Kanununun 48 inci maddesinde sayılan
şartlara sahip olmak.

b\) Üniversitelerin dört yıllık eğitim veren hukuk, siyasal bilgiler,
iktisat, işletme, iktisadî ve idarî bilimler, mimarlık, mühendislik
fakülteleri mezunu olmak veya bunlara denkliği Yükseköğretim Kurulu
tarafından kabul edilmiş yurt içi ve yurt dışındaki yükseköğretim
kurumlarından mezun olmak.

c\) Sağlık durumunun, her türlü iklim ve yolculuk koşullarına elverişli
olduğunu sağlık kurulu raporu ile belgelemek.

d\) Merkezî sistemle yapılacak memur seçme sınavında başarılı olmak.

e\) Genel Müdürlük tarafından yapılacak yarışma sınavında başarılı olmak.

f\) Yarışma sınavının yapıldığı tarihte otuz yaşını doldurmamış olmak,

gerekir.

Müfettiş Yardımcılığında en az üç yıl çalışmak ve olumlu sicil almak
şartıyla açılan meslekî yeterlik sınavında başarılı olanlar Müfettiş
kadrosuna atanırlar.

Yapılacak yarışma ve yeterlik sınavının şekli ve uygulama esasları
yönetmelikle belirlenir.

Yapılacak meslekî yeterlik sınavına girmeye hak kazandığı halde geçerli
mazereti olmaksızın sınava girmeyenler, yapılan iki sınavda da başarılı
olamayanlar veya Müfettiş Yardımcılığı süresi içerisinde olumsuz sicil
alanlar bu unvanlarını kaybederler ve durumlarına uygun memur
kadrolarına atanırlar.

\_\_\_\_\_\_\_\_\_\_\_\_\_\_\_\_\_\_\_\_\_\_

*(1) Anayasa Mahkemesi’nin 17/6/2010 tarihli E.:2008/22 K.: 2010/82
sayılı Kararı ile Bu maddede yer alan “… Rehberlik ve Teftiş Başkanı ile
…” ibaresi iptal edilmiştir. *

*(2) 22/8/2011 tarihli ve 651 sayılı KHK’nin 16 ncı maddesi ile bu
fıkrada yer alan “I. Hukuk Müşaviri” ibaresinden sonra gelmek üzere “,
Rehberlik ve Teftiş Başkanı” ibaresi eklenmiş ve aynı fıkrada yer alan
“Devlet Bakanının” ibaresi “Başbakan Yardımcısının” şeklinde
değiştirilmiştir.*

**Kadro iptal ve ihdasları**

**MADDE 71 –** Vakıflar Genel Müdürlüğünün 190 sayılı Genel Kadro ve
Usulü Hakkında Kanun Hükmünde Kararname eki (I) sayılı cetvelde yer alan
kadroları iptal edilerek bu cetvelden çıkarılmış, ekli (I) sayılı
listede yer alan kadrolar ihdas edilerek aynı Kanun Hükmünde
Kararnamenin eki (I) sayılı cetvele Vakıflar Genel Müdürlüğü olarak
eklenmiştir.

**Performans ve vekalet ücreti**

**MADDE 72 –** Bezm-i Alem Valide Sultan Vakıf Gureba Hastanesi
personelinin katkısıyla elde edilen döner sermaye gelirlerinden bu
birimde çalışan memurlara; hizmet sunum şartları, personelin unvanı,
görevi, çalışma şartları ve süresi, hizmete katkısı, performansı,
serbest çalışıp çalışmaması ile muayene, ameliyat, anestezi, girişimsel
işlemler ve özellik arz eden riskli bölümlerde çalışma gibi unsurlar
esas alınmak suretiyle, Sağlık Bakanlığına bağlı sağlık kurumlarında
unvanlara göre uygulanan tavan ödeme miktarları aşılmamak kaydıyla,
Sağlık Bakanlığı personeli için tespit edilen esas ve usûller de dikkate
alınarak Meclisçe belirlenecek usûl, esas ve oranda ödeme yapılabilir.
Bu şekilde yapılacak ödeme, cari yılda elde edilen döner sermaye
gelirinin yüzde ellisini geçemez.

Birinci fıkrada belirtilen haklardan faydalanan personel haricinde kalan
tüm personele, vakıf kira gelirlerinin yüzde üçünü geçmemek ve
maaşlarının üçte birini aşmamak üzere, Meclisçe belirlenecek usûl, esas
ve oranda ödeme yapılabilir. Bu ödemelerden damga vergisi hariç kesinti
yapılmaz.

Genel Müdürlük lehine sonuçlanan dava ve icra takipleri nedeniyle hükme
bağlanarak karşı taraftan tahsil olunan vekalet ücretlerinin; avukatlara
ve hukuk servislerinde fiilen görev yapan memurlara dağıtımı hakkında
2/2/1929 tarihli ve 1389 sayılı Devlet Davalarını İntaç Eden Avukat ve
Saireye Verilecek Ücreti Vekalet Hakkında Kanun hükümleri kıyas yoluyla
uygulanır.

**DÖRDÜNCÜ KISIM**

**Çeşitli Hükümler**

**Görev ve yetki**

**MADDE 73 –** Genel Müdürlüğün merkez ve taşra teşkilâtının her
kademedeki yöneticileri; yapmakla yükümlü bulundukları hizmet ve
görevleri Genel Müdürün emir ve direktifleri doğrultusunda mevzuata,
plan ve programlara uygun yürütmekten sorumludur.

**Yetki devri**

**MADDE 74 –** Genel Müdür ve her kademedeki yöneticiler sınırlarını
açıkça belirlemek şartıyla yetkilerinden bir kısmını astlarına
devredebilirler.

Yetki devri uygun araçlarla ilgililere duyurulur.

**İntifa hakkı**

**MADDE 75 –** Mazbut ve mülhak vakıfların vakfiyelerindeki şartlar
doğrultusunda, ilgililerin hakları saklıdır. Bu hakların kullanılmasına
ilişkin usûl ve esaslar yönetmelikle düzenlenir.

**Mülhak vakıflarda hasım gösterilme**

**MADDE 76 –** Mülhak vakıflarda vakıf yönetimine, mülkiyet ve intifa
hakkı iddiasına ait davalarda vakıf yönetimi ile Genel Müdürlük birlikte
hasım gösterilir.

**Muafiyet ve istisnalar**

**MADDE 77 –** Genel Müdürlüğe ve mazbut vakıflara ait taşınmazlar
Devlet malı imtiyazından yararlanır, haczedilemez, rehnedilemezler. Tüm
iş ve işlemleri, her türlü vergi, resim, harç ve katılım payından
istisnadır.

Genel Müdürlük tarafından açılacak davalarda teminat aranmaz.

Genel Müdürlüğün ve mazbut vakıfların tahsil edilemeyen gelirleri,
21/7/1953 tarihli ve 6183 sayılı Amme Alacaklarının Tahsil Usulü
Hakkında Kanun hükümlerine göre Genel Müdürlükçe tahsil edilir.

Vakıf kültür varlıklarının onarımları ve restorasyonları ile çevre
düzenlemesi ve kamulaştırma işlemleri, 180 sayılı Bayındırlık ve İskan
Bakanlığının Teşkilat ve Görevleri Hakkında Kanun Hükmünde Kararname
hükümlerine tâbi değildir.

Vakıf kültür varlıklarının, restorasyon veya onarım karşılığı kiralama
işlemleri, 2886 sayılı Devlet İhale Kanunu hükümlerine tâbi değildir.

Bu harcama ve kiralamalara ilişkin usûl ve esaslar yönetmelikle
düzenlenir.

Yurt içi veya yurt dışında vakıf kültürünü araştırmak, geliştirmek ve
desteklemek amacıyla gerçek ve tüzel kişiler; Genel Müdürlüğün görev
alanı ile ilgili faaliyet ve yatırım programlarında yer alan her türlü
ilmi organizasyon, stratejik araştırma, konferans, sempozyum ve benzeri
kültürel faaliyetlerin yürütülmesi kapsamında sponsorluk yapabilirler.
Bu faaliyetlerle ilgili sponsor kişi veya şirketler Genel Müdürlüğün
belirleyeceği esaslar dahilinde reklam alabilirler. Vakıflar adına
kayıtlı taşınır ve taşınmaz vakıf kültür varlıklarının; bakım, onarım ve
restore edilmesi, yaşatılması, çevre düzenlemesi ve kamulaştırılması
dahil Genel Müdürlüğün kontrolünde gerçek ve tüzel kişilerin kendileri
tarafından yapılacak harcamalar, bağış ve yardımlar ile sponsorluk
harcamalarının tamamı Gelir ve Kurumlar Vergisi matrahından düşülür.

Kuruluşunda veya kurulduktan sonra vakıflara bağışlanan taşınır ve
taşınmaz mallar Veraset ve İntikal Vergisinden istisnadır.

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

*(1) Bu Kanunla iptal ve ihdas edilen kadrolar için 27/2/2008 tarihli ve
26800 sayılı Resmi Gazete’ye bakınız.*

**Dava ve icra takibi ile alacaklardan vazgeçme**

**MADDE 78 –** Bir sözleşme mevcut olmasa dahi, Genel Müdürlük
menfaatinin olması kaydıyla hangi aşamada olursa olsun;

a\) Genel Müdürlük ile diğer kamu kurum, kuruluş, gerçek ve tüzel kişiler
arasında çıkan hukukî ihtilafların anlaşma veya sözleşme değişikliği ile
neticelendirilmesinde Meclis,

b\) Maddî ve hukukî sebeplerle takibinde veya yüksek dereceli
mahkemelerce incelenmesini istemekte fayda umulmayan dava ve icra
takiplerinden vazgeçilmesi, bir hakkın tanınması, menfaatin terkininde
ellibin Türk Lirasına kadar Genel Müdür, bu miktarı aşanlarda Meclis,

yetkilidir.

Genel Müdür bu yetkisini kısmen veya tamamen Genel Müdür yardımcılarına,
I. Hukuk Müşavirine veya bölge müdürlerine devredebilir.

Bu maddenin uygulanmasına ve miktarların tespitine ilişkin hususlar
Meclisçe belirlenir.

**Değiştirilen hükümler **

**MADDE 79 –** a) 27/1/1954 tarihli ve 6237 sayılı Limanlar İnşaatı
Hakkında Kanunun 4 üncü maddesine "belediyelere" ibaresinden sonra
gelmek üzere "veya Vakıflar Genel Müdürlüğüne" ibaresi eklenmiştir.

b\) 657 sayılı Devlet Memurları Kanununun;

1\) 36 ncı maddesinin "ORTAK HÜKÜMLER" bölümünün (A) fıkrasının (11)
numaralı bendine; "Başbakanlık Uzman Yardımcıları" ibaresinden sonra
gelmek üzere "Vakıf Uzman Yardımcıları" ve "Başbakanlık Uzmanlığına"
ibaresinden sonra gelmek üzere "Vakıf Uzmanlığına" ibareleri,

2\) 152 nci maddesinin "II- Tazminatlar" bölümünün "A- Özel Hizmet
Tazminatı" bendinin (i) alt bendine; "Kültür ve Turizm Uzmanları"
ibaresinden sonra gelmek üzere "Vakıf Uzmanları" ibaresi,

3\) Eki (I) sayılı ek gösterge cetvelinin, "I- Genel İdare Hizmetleri
Sınıfı" bölümünün (h) bendine "Kültür ve Turizm Uzmanları" ibaresinden
sonra gelmek üzere "Vakıf Uzmanları" ibaresi,

4\) Eki (II) sayılı ek gösterge cetvelinin "II- Yargı Kuruluşları, Bağlı
ve İlgili Kuruluşlar ile Yüksek Öğretim Kuruluşlarında" başlıklı
bölümüne "Teftiş ve Tetkik Kurulu Başkanı" ibaresinden sonra gelmek
üzere "Vakıflar Genel Müdürlüğü Rehberlik ve Teftiş Başkanı" ibaresi,

5\) Eki (IV) sayılı Makam Tazminatı Cetvelinin 5 inci sırasının (e)
bendinin sonuna "Vakıflar Genel Müdürlüğü Rehberlik ve Teftiş Başkanı"
ibaresi,

eklenmiştir.

c\) 8/9/1983 tarihli ve 2886 sayılı Devlet İhale Kanununun 75 inci
maddesinin birinci fıkrasına "Devletin özel mülkiyetinde veya hüküm ve
tasarrufu altında bulunan taşınmaz" ibaresinden sonra gelmek üzere
"malları ve Vakıflar Genel Müdürlüğü ile idare ve temsil ettiği mazbut
vakıflara ait taşınmaz" ibaresi eklenmiştir.

d\) 4/1/2002 tarihli ve 4734 sayılı Kamu İhale Kanununun;

1\) 3 üncü maddesine (j) bendinden sonra gelmek üzere aşağıdaki (k)
bendi,

"k) Vakıf kültür varlıklarının onarımları ve restorasyonları ile çevre
düzenlemesine ilişkin mal veya hizmet alımları,"

2\) Geçici 4 üncü maddesine aşağıdaki fıkra,

"Bu Kanunun 3 üncü maddesinin (k) bendine ilişkin usûl ve esaslar,
Maliye Bakanlığı ve Kamu İhale Kurumunun görüşleri alınarak Vakıflar
Genel Müdürlüğü tarafından çıkarılacak bir yönetmelikle belirlenir."

eklenmiştir.

**Yürürlükten kaldırılan hükümler **

**MADDE 80 –** 5/6/1935 tarihli ve 2762 sayılı Vakıflar Kanunu,
27/6/1956 tarihli ve 6760 sayılı Vakıflar Umum Müdürlüğü Vazife ve
Teşkilâtı Hakkında Kanunun 16 ncı maddesi hariç diğer maddeleri,
20/4/1936 tarihli ve 2950 sayılı Vakıf Malların Taksitle Satılması ve
Kiraya Verilmesi ve Satış Paralarının Kullanılması ve Emaneten İdare
Edilen Mülhak Vakıflardan İdare ve Tahsil Masrafı Alınması Hakkında
Kanun, 10/9/1957 tarihli ve 7044 sayılı Aslında Vakıf Olan Tarihi ve
Mimari Kıymeti Haiz Eski Eserlerin Vakıflar Umum Müdürlüğüne Devrine
Dair Kanun, 22/2/1926 tarihli ve 748 sayılı Emvalı Milliye ve Metrukeden
veya Mazbut Vakıflardan, Bazı Müessesat ile Belediyelere Satılabilecek
Arazi ve Arsalar Hakkında Kanun, 1/7/1953 tarihli ve 6092 sayılı Vakıf
Zeytinlik, İncirlik, Fındıklık, Narenciye ve Meyvalıkların Satış Şekli
Hakkında Kanun, 8/6/1984 tarihli ve 227 sayılı Vakıflar Genel
Müdürlüğünün Teşkilat ve Görevleri Hakkında Kanun Hükmünde Kararname ve
bu kanunların ek ve değişiklikleri ile 22/11/2001 tarihli ve 4721 sayılı
Türk Medenî Kanununun 111 inci maddesinin ikinci fıkrası yürürlükten
kaldırılmıştır.

23/2/1995 tarihli ve 547 sayılı Kanun Hükmünde Kararnamenin 20 nci
maddesinde ve 27/6/1989 tarihli ve 375 sayılı Kanun Hükmünde
Kararnamenin ek 3 üncü maddesinin birinci fıkrasında yer alan "Vakıflar
Genel Müdürlüğü" ibareleri madde metinlerinden çıkarılmıştır.

**GEÇİCİ MADDE 1 –** Genel Müdürlük teşkilâtı, bu Kanun esaslarına göre
yeniden düzenleninceye kadar bu Kanunun yürürlüğe girdiği tarihte
uygulanmakta olan mevcut kadroların kullanımına devam olunur.

Bu Kanunla yapılan düzenleme sonucu kadro ve görev unvanları
değişmeyenler yeni kadrolarına atanmış sayılırlar.

Bu Kanuna göre kadro ve görev unvanları değişen yahut kaldırılan
personel, en geç altı ay içinde derece ve kademelerine uygun olmak
kaydıyla Genel Müdürlükte ihtiyaç duyulan diğer kadrolara atanırlar.
Bunlar, yeni bir kadroya atanıncaya kadar, eski kadrolarına ait aylık,
ek gösterge ve her türlü zam ve tazminatlar ile diğer malî haklarını
almaya devam ederler. Söz konusu personelin atandıkları yeni kadroların
aylık, ek gösterge, ikramiye (bir aya isabet eden tutar), her türlü zam
ve tazminatlar ile diğer malî hakları toplamının net tutarı, eski
kadrolarına bağlı olarak en son ayda almakta oldukları aylık, ek
gösterge, ikramiye (bir aya isabet eden tutar), her türlü zam ve
tazminatlar ile diğer malî hakları toplamı net tutarından az olması
halinde, aradaki fark atandıkları kadroda kaldıkları sürece herhangi bir
vergi ve kesintiye tâbi tutulmaksızın tazminat olarak ödenir.

Ayrıca, Genel Müdürlükte 657 sayılı Devlet Memurları Kanununa tâbi
olarak çalışanlar, bu Kanunun 69 uncu maddesinin ikinci fıkrasının (b),
(c) ve (e) bentlerindeki şartlar aranmaksızın, bu Kanunun yürürlüğe
girdiği tarihten itibaren altı ay içinde başvurmaları halinde, Genel
Müdürlük tarafından açılacak yeterlik sınavına girmeye hak kazanırlar.
Yapılan sınavda başarılı olanlar Vakıf Uzmanlığı kadrosuna atanırlar.

**GEÇİCİ MADDE 2 –** Bu Kanunun ilgili maddelerinde düzenlenmesi
öngörülen yönetmelikler en geç altı ay içinde Resmi Gazetede
yayımlanarak yürürlüğe konulur. Bu yönetmelikler çıkarılıncaya kadar
mevcut düzenlemelerin bu Kanuna aykırı olmayan hükümlerinin
uygulanmasına devam olunur.

**GEÇİCİ MADDE 3 –** Bu Kanuna göre yeniden düzenleme yapılıncaya kadar
değişen veya yeniden kurulan birimlere verilen görevler daha önce bu
görevleri yapmakta olan birimler tarafından yapılmaya devam olunur.

**GEÇİCİ MADDE 4 –** Genel Müdürlüğün taşra teşkilâtı, bu Kanunun
esaslarına göre yeniden düzenleninceye kadar görev ve hizmetleri mevcut
taşra teşkilâtı tarafından yürütülmeye devam olunur.

**GEÇİCİ MADDE 5 –** Vakıf şerhleri ile ilgili devam etmekte olan
davalarda; diğer kanunlarda yer alan zamanaşımı ve hak düşürücü sürelere
ilişkin hükümler bu Kanun açısından uygulanmaz.

**GEÇİCİ MADDE 6 –** Mülhak vakıfların vakfiyelerinde; intifa hakları
hayır şartlarından fazla olanlar, vakıf yöneticisi ve ilgililerinin
istekleri halinde, Meclis kararı alınarak, mahkemesince, 4721 sayılı
Türk Medenî Kanununun 372 nci maddesinde belirtilen aile vakfına
dönüştürülür.

**GEÇİCİ MADDE 7 –** Cemaat vakıflarının;

a\) 1936 Beyannamelerinde kayıtlı olup, halen tasarruflarında bulunan
nam-ı müstear veya nam-ı mevhumlar adına tapuda kayıtlı olan
taşınmazlar,

b\) 1936 Beyannamesinden sonra cemaat vakıfları tarafından satın alınmış
veya cemaat vakıflarına vasiyet edildiği veya bağışlandığı halde, mal
edinememe gerekçesiyle halen; Hazine veya Genel Müdürlük ya da vasiyet
edenler veya bağışlayanlar adına tapuda kayıtlı olan taşınmazlar,

tapu kayıtlarındaki hak ve mükellefiyetleri ile birlikte bu Kanunun
yürürlüğe girdiği tarihten itibaren onsekiz ay içinde müracaat edilmesi
halinde, Meclisin olumlu kararından sonra, ilgili tapu sicil
müdürlüklerince cemaat vakıfları adına tescilleri yapılır.

**GEÇİCİ MADDE 8 –** 4046 sayılı Özelleştirme Uygulamaları Hakkında
Kanun uyarınca Vakıflar Genel Müdürlüğüne tahsis edilmiş olan kadroların
kullanılmasına devam olunur.

**GEÇİCİ MADDE 9 –** Sağlık Bakanlığı kadrolarında bulunarak Bezm-i Alem
Valide Sultan Vakıf Gureba Hastanesinde çalışırken Genel Müdürlük
kadrolarına nakledilen personelin, 6/1/2005 tarihli ve 5283 sayılı
Kanunun 5 inci maddesinin altıncı fıkrasında yer alan hükümlerden
yararlandırılmasına devam olunur.

Genel Müdürlüğe bağlı olarak faaliyette bulunan Ayvalık Vakıf
Zeytinlikleri, Vakıf Memba Suları ve Bezm-i Alem Valide Sultan Vakıf
Gureba Hastanesi işletmeleri; 5018 sayılı Kamu Malî Yönetimi ve Kontrol
Kanununun geçici 11 inci maddesi hükmüne göre, döner sermayeli
işletmelerin yeniden yapılandırılması ile ilgili düzenleme yapılıncaya
kadar faaliyetlerini döner sermaye işletmesi olarak yürütmeye devam
ederler.

**GEÇİCİ MADDE 10- (Ek: 13/2/2011-6111/209 md.)**

Bu maddenin yürürlüğe girdiği tarih itibarıyla bu Kanunun 7 nci
maddesine eklenen hükümler, bu maddenin yürürlüğe girdiği tarihten önce
açılmış ve halen devam eden intifa haklarının ödenmesi, malvarlığı ve
gelirlerinin tespitine ilişkin davalarda da uygulanır.

**GEÇİCİ MADDE 11 –(Ek: 22/8/2011-KHK/651/ 17 md.)**

Cemaat vakıflarının;

a\) 1936 Beyannamesinde kayıtlı olup malik hanesi açık olan taşınmazları,

b\) 1936 Beyannamesinde kayıtlı olup kamulaştırma, satış ve trampa
dışındaki nedenlerle Hazine, Vakıflar Genel Müdürlüğü, belediye ve il
özel idaresi adına kayıtlı taşınmazları,

c\) 1936 Beyannamesinde kayıtlı olup kamu kurumları adına tescilli olan
mezarlıkları ve çeşmeleri,

tapu kayıtlarındaki hak ve mükellefiyetleri ile birlikte bu maddenin
yürürlüğe girdiği tarihten itibaren oniki ay içinde müracaat edilmesi
halinde, Meclisin olumlu kararından sonra, ilgili tapu sicil
müdürlüklerince cemaat vakıfları adına tescil edilir.

Cemaat vakıfları tarafından satın alınmış veya cemaat vakıflarına
vasiyet edildiği veya bağışlandığı halde, mal edinememe gerekçesiyle
Hazine veya Genel Müdürlük adına tapuda kayıt edilen taşınmazlardan
üçüncü şahıslar adına kayıtlı olanların Maliye Bakanlığınca tespit
edilen rayiç değeri Hazine veya Genel Müdürlük tarafından ödenir.

Bu maddenin uygulanmasına ilişkin usul ve esaslar yönetmelikle
düzenlenir.

**Yürürlük**

**MADDE 81 –** Bu Kanun yayımı tarihinde yürürlüğe girer.

**Yürütme**

**MADDE 82 –** Bu Kanun hükümlerini Bakanlar Kurulu yürütür.

  ---------------------------------------------------------------------------------------------------------------------------------------------------------------------------------------------------------------
  **(I) SAYILI CETVEL**
  
  VAKIFLAR GENEL MÜDÜRLÜĞÜ MERKEZ TEŞKİLATI
  
    --------------- ------------------------- -------------------------- --------------------------------------------------- ------------------------------------------ ---------------------------------------
    *Genel Müdür*   *Vakıflar Meclisi (15)*   *Genel Müdür Yardımcısı*   *Ana Hizmet Birimleri*                              *Danışma ve Denetim Birimleri*             *Yardımcı Hizmet Birimleri*
    Genel Müdür                               Genel Müdür Yardımcısı     1- Vakıf Hizmetleri Daire Başkanlığı                1- Hukuk Müşavirliği                       1- İnsan Kaynakları Daire Başkanlığı
                                              Genel Müdür Yardımcısı     2- Hayır Hizmetleri Daire Başkanlığı                2- Rehberlik ve Teftiş Başkanlığı          2- Destek Hizmetleri Daire Başkanlığı
                                              Genel Müdür Yardımcısı     3- Sanat Eserleri ve Yapı İşleri Daire Başkanlığı   3- Strateji Geliştirme Daire Başkanlığı    
                                                                         4- Yatırım ve Emlak Daire Başkanlığı                4- Basın ve Halkla İlişkiler Müşavirliği   
                                                                         5- Sağlık Hizmetleri Daire Başkanlığı                                                          
                                                                         6- Kültür ve Tescil Daire Başkanlığı                                                           
                                                                         7- Dış İlişkiler Daire Başkanlığı                                                              
                                                                                                                                                                        
    --------------- ------------------------- -------------------------- --------------------------------------------------- ------------------------------------------ ---------------------------------------
  
  ---------------------------------------------------------------------------------------------------------------------------------------------------------------------------------------------------------------

  --------------------------------------------------------------------------------------------------------------------------------------------
  **(II) SAYILI CETVEL**
  
  **VAKIFLAR GENEL MÜDÜRLÜĞÜ**
  
  **(TAŞRA TEŞKİLATI)**
  
  **BÖLGE MÜDÜRLÜKLERİ **
  
  ***SIRA NO BÖLGE ADI BAĞLI İLLER ***
  
  1 ADANA Adana, Mersin, Osmaniye
  
  2 ANKARA Ankara, Bolu, Çankırı, Düzce, Kırıkkale
  
  3 ANTALYA Antalya, Burdur, Isparta
  
  4 AYDIN Aydın, Denizli, Muğla
  
  5 BALIKESİR Balıkesir, Çanakkale
  
  6 BİTLİS Bitlis, Hakkari, Muş, Şırnak, Siirt, Van
  
  7 BURSA Bursa, Bilecik, Sakarya, Yalova
  
  8 DİYARBAKIR Diyarbakır, Batman, Bingöl, Mardin
  
  9 EDİRNE Edirne, Kırklareli
  
  10 ERZURUM Erzurum, Kars, Ardahan, Bayburt, Erzincan, Iğdır, Ağrı
  
  11 GAZİANTEP Gaziantep, Kilis
  
  12 HATAY Hatay, Kahramanmaraş
  
  13 İSTANBUL I. BÖLGE Avrupa Yakası, Tekirdağ
  
  14 İSTANBUL II. BÖLGE Anadolu Yakası, Kocaeli
  
  15 İZMİR İzmir, Manisa
  
  16 KASTAMONU Kastamonu, Bartın, Karabük, Zonguldak
  
  17 KAYSERİ Kayseri, Niğde, Nevşehir, Kırşehir
  
  18 KONYA Konya, Aksaray, Karaman
  
  19 KÜTAHYA Kütahya, Afyonkarahisar, Eskişehir, Uşak
  
  20 MALATYA Malatya, Elazığ, Tunceli
  
  21 SAMSUN Samsun, Ordu, Sinop
  
  22 SİVAS Sivas, Yozgat
  
  23 ŞANLIURFA Şanlıurfa, Adıyaman
  
  24 TOKAT Tokat, Amasya, Çorum
  
  25 TRABZON Trabzon, Artvin, Giresun, Gümüşhane, Rize
  
    -------------------------------------------------------------------------------------------------- ------------------ ------------------
    []{#RANGE!A3:H26 .anchor} **(Değişik:25/6/2009-5917/ 47 md.) (III) SAYILI CETVEL **
  
    **VAKIFLAR GENEL MÜDÜRLÜĞÜ **
  
    **SÖZLEŞMELİ PERSONELİNE İLİŞKİN AYLIK ÜCRET SINIRLARI **
    
    **(BRÜT TL)**
  
    **GÖREV UNVANI**
  
    **Genel Müdür**
  
    **Vakıflar Meclisi Üyesi, Genel Müdür Yrd., I.Hukuk Müşaviri, Rehberlik ve Teftiş Başkanı**
  
    **Başmüfettiş, Daire Başkanı, Hukuk Müşaviri, Basın ve Halkla İlişkiler Müşaviri, Bölge Müdürü**
  
    **Müdür, Şube Müdürü**
  
    **Müfettiş, Vakıf Uzmanı**
  
    **Kadro Derecesi 1**
  
    **Kadro Derecesi 2**
  
    **Kadro Derecesi 3**
  
    **Kadro Derecesi 4**
  
    **Kadro Derecesi 5**
  
    **Kadro Derecesi 6**
  
    **Kadro Derecesi 7 ve Diğerleri**
  
    **Avukat, Mimar, Mühendis, Şehir Plancısı, Kurum Tabibi (Daire Tabibi), Müze Araştırmacısı**
  
    **Kadro Derecesi 1**
  
    **Kadro Derecesi 2**
  
    **Kadro Derecesi 3**
  
    **Kadro Derecesi 4**
  
    **Kadro Derecesi 5**
  
    **Kadro Derecesi 6 ve Diğerleri**
    -------------------------------------------------------------------------------------------------- ------------------ ------------------
  
  --------------------------------------------------------------------------------------------------------------------------------------------

  -------------------------- --------------------------------------------- ------------------------- ------------------------------------------------------------ ------------------------------------------------
  **Değiştiren Kanun No.**   **Değiştiren Kanun Yürürlüğe giriş tarihi**   **Değiştiren Kanun**      **Anayasa Mahkemesi Karar Tarih/No.**                        **5737 sayılı Kanunun değiştirilen maddeleri**
                                                                                                                                                                  
                                                                           **Resmi Gazete Tarihi**                                                                

  5917                       1/7/2009                                      10/7/2009                                                                              \(III) Sayılı Cetvel

  6111                       25/2/2011                                     25/2/2011                                                                              7, Geçici Madde 10

                             11/7/2011                                     11/1/2011                 17/6/2010 tarihli ve E.: 2008/22, K.: 2010/82 sayılı Karar   68

  KHK/651                    27/8/2011                                     27/8/2011                                                                              35, 52, 68, Geçici Madde 11

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  

                                                                                                                                                                  
  -------------------------- --------------------------------------------- ------------------------- ------------------------------------------------------------ ------------------------------------------------


