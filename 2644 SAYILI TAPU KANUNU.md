1435

 

 

TAPU KANUNU^(1)\ (2)^

 

          Kanun Numarası             : 2644

          Kabul Tarihi                    : 22/12/1934

          Yayımlandığı R. Gazete  : Tarih : 29/12/1934   Sayı : 2892

          Yayımlandığı Düstur       : Tertip : 3   Cilt : 16   Sayfa :
312

 

\*

\* \*

Bu Kanunun yürürlükte olmayan hükümleri için bakınız

“Yürürlükteki Bazı Kanunların Mülga Hükümleri

Külliyatı”, Cilt : 1    Sayfa : 235

 

\*

\* \*

             **Madde 1 –** Gayrimenkullerin tescilinde o gayrimenkul
Devlete ait ise bulunduğu yerdeki en büyük mal memuru, hususi idareye
ait ise vali, evkafa ait ise evkaf müdürü veya memuru, belediyeye ait
ise belediye reisi, köye ait ise muhtar ve mahsus kanunla teşekkül etmiş
diğer hükmi şahıslara ait ise bunların kanuni mümessilleri
salahiyetlidirler. Bu mümessillerin salahiyetlerini kullanma şeklini
gösteren kanunlar hükmü yerinde durmaktadır.

             **Madde 2 –** Hükmi şahısların tapu işlerinde merkez veya
şubelerinin bulundukları yerin en büyük mülkiye amirinden
nizamnamelerine göre gayrimenkul tasarrufuna izinli olduklarına ve
tescil işini yapacak mümessilin salahiyetine dair alınacak belgenin
verilmesi mecburidir. Ticaret Şirketleri bu belgeyi ticaret sicil
memurundan alırlar.

             **Madde 3 –** Mevcudiyetleri Türkiye Cumhuriyeti
Hükümetince tanınmış olan yabancılara ait dini, ilmi, hayri
müesseselerin fermanlara ve Hükümet kararlarına müsteniden
sahiplendikleri gayrimenkuller bu belgelerin sınırları dışına çıkmamak
ve Hükümetin izni alınmak şartile müesseselerin hükmi şahsiyetleri
namına tescil olunabilir.

             **Madde 4 –** Madenlerin tesciline ait muamelelerde mahsus
kanun ve nizamlarına göre verilecek belgelerin İktisat Vekaletince
tasdik edilmiş olması şarttır.

             **Madde 5 – (Mülga : 4/11/1990-3678/31 md.)**

**             Madde 6 – (Mülga : 11/6/1945-4753/64 md.)**

**             Madde 7 – (Mülga : 16/2/1995 - 4070/15 md.)**

——————————

*(1)    Bu kanunun, 10/4/1944 tarih ve 4541 sayılı Kanunda muhtarlığa
ait olduğu belirtilen vazifeler hakkındaki hükümleri, anılan Kanunun 24
üncü maddesiyle yürürlükten kaldırılmıştır.*

*(2)    Bu Kanunun; bazı maddeleri denizlerin doldurulması ve
bataklıkların kurutulması yollarıyla özel mülkiyet edinilmesi
hususlarını düzenlemekte ise de,  6785 sayılı Kanuna 11/7/1972 tarih ve
1605 sayılı Kanunla eklenen Ek 7 nci maddesi "..., bu yerlerde denizden
doldurma ve bataklık kurutma suretiyle özel mülkiyet adına arazi ve arsa
da kazanılamaz." hükmünü içermektedir. Aynı Kanunun 3 üncü maddesi de,
bu kanuna aykırı diğer kanun hükümlerinin yürürlükten kaldırıldığını
hüküm altına almıştır. Daha sonra da, 1605 sayılı Kanun 3/5/1985 tarih
ve 3194 sayılı Kanunun 43 üncü maddesiyle yürürlükten kaldırılmıştır.*

1436

 

**             Madde 8 –** Denizden doldurulmak istenilen yerler için o
yerin en büyük mal memurundan izin almak lazımdır. Bu izin doldurulacak
yer belediye sınırı içinde ise belediyenin, limanı da alakadar ediyorsa
liman dairesinin veya deniz ticareti idaresinin ve müstahkem mevki
kumandanlığı olan yerlerde müstahkem mevki kumandanlığının muvafakatları
alındıktan sonra 3 yıl müddetle verilir. Belediye sınırı dışında ise
alakalarına göre vilayet veya kaza idare heyetlerinin muvafakati alınır.
İzinle doldurulan bu yerler izin veren dairelerden alınacak belgeler
üzerine değer baha aranmaksızın dolduran namına tapu sicillerine
geçirilir. Üç yıl içinde makbul bir özür olmaksızın doldurma işini
bitirmiyenlerin bu yerlerden eli çektirilir.

             **Madde 9 –** İzinsiz doldurulmuş olan yerlerin tescilinde
mahzur olmadığı alakalı daire ve heyetlerce kabul olunursa doldurulan
yerlerin doldurulmuş olduğu halindeki değer bahasının onda biri alınmak
şartile dolduran namına tescili yapılır.

             **Madde 10 –** Deniz kıyısında teressübattan veya
denizlerin med ve cezrinden dolmuş yerlerin satılmasında mahzur olmadığı
sekizinci maddede yazılı alakalı dairelerce bildirildiği takdirde o
yerlerin kendi gayrimenkulüne bitişik olan kısmını o gayrimenkul
sahibinin kendisine yapılacak tebligattan itibaren iki sene içinde
takdir olunacak değer baha ile almağa hakkı vardır. Bu yerleri satın
alanların o yeri korumak için rıhtım inşası hakkı olacaktır.

             **Madde 11 –** Sahipli bir gayrimenkulün önü veya bitişiği
doldurulmak istenildiği takdirde sahibinden başkasına izin verilemez.
İzinsiz olarak sahibi tarafından doldurulan böyle bir yerin tescilinde
mahzur olmadığı alakalı daire ve heyetlerce bildirildiği takdirde
doldurulan yerin doldurulmuş olduğu haldeki kıymetinin onda biri alınıp
dolduranın veya dolduranın yerine geçenin namına asıl mülkü ile
birleştirilerek tescil olunur.

             Devlet, vilayet, belediye veya köy meclisince sıhhi,
içtimai veya iktisadi sebeplerle yapılacak doldurma işlerinde yukarıdaki
fıkrada yazılı gayrimenkul sahiplerine doldurmağa yetecek mühlet
verilerek doldurma teklif olunur. Bu müddet içinde doldurmadıkları
takdirde bu hakları kalmaz.

             **Madde 12 –** Bir gayrimenkulün önünde veya bitişiğinde
olupta sahibi tarafından doldurulmak istenilen yerin doldurma işi
bitirilmeksizin o gayrimenkul bir başkasının mülkiyetine geçer veya ayni
bir hakla takyid olunursa, başka suretle mukavele bulunmadığı takdirde
bu muamele işin şartları mahfuz olmak üzere doldurulan yerde de sari
olur.

             **Madde 13 –** Devletçe veya vilayet ve belediyelerce
yapılan liman, dalgakıran, inşaatile temizleme ve taramadan meydana
gelecek arazi hususi kanunlarındaki hükümlere bağlıdır.

             **Madde 14 –** 8, 9, 10, 11 ve 12 nci maddeler hükmü
bataklık olmıyan göl ve nehir kenarlarında da caridir. Şu kadar ki
nehrin asıl yatağını ve suların akıntısını bozmadığı ve alt taraflara ve
başkalarına mazarratı olmıyacağı hakkında fenni rapor aranır.

             Başlı başına tasarruf olunabilecek deniz, göl veya nehir
metrukatı bulunan sahipsiz yerler sahipli bir gayrimenkulün önünde veya
bitişiğinde bulunursa o gayrimenkul sahibine değer baha ile satın alması
teklif olunur. Bir yıl içinde talip olmadığı takdirde başkalarına
satılır.

             Bu yerler başlı başına tasarruf olunmıyacak halde ise
takdir olunacak değer baha ile bitişiğindeki gayrimenkul sahiplerine
temlik olunarak kendileri borçlandırılır.

1437

 

             Göl veya nehrin istila veya tahrip ettiği yerlerin
sahiplerine Kanunu Medeninin 636 ve 637 nci maddeleri hükmü yerinde
durmak üzere mukabil tarafta bu sebeplerden meydana gelmiş arazi var ise
muadili parasız verilebilir.

             **Madde 15 – (Birinci fıkra Mülga: 18/1/1950 - 5516/12
md.)**

             Sahipli arazide husule gelen bataklıkların sıhhi
sebeplerinden dolayı kurutulması zarureti tahakkuk edince Devlet veya
vilayet tarafından verilecek müsait bir mühlet içinde sahipleri
kurutmadıkları takdirde o bataklık Devlet veya vilayet tarafından
kurutulur. Sahiplerinden kurutma masrafına iştirak edenlerin arazisi
kendilerine verilir. Masrafa iştirak etmiyenlerin arazisi kurutanın
mülkü olur. **(Değişik: 18/10/1962 - 79/1 md.)** Bu takdirde,
gayrimenkulün bataklık halindeki gerçek karşılığı olarak arazi sahibine
ödenecek bedelinin tesbitinde 6830 sayılı İstimlak Kanunu hükümleri
uygulanır.

             **Madde 16 –** Hususi kanunlarında müsaade edilenleri hariç
olmak üzere Devlete, belediyelere ve köylere ait orman, koru ve
baltalıklardan tarla açılamaz ve hususi bina yapılamaz. Şahıslara ait
ormanlarda dahi ait olduğu vekaletten izin alınmadıkça tarla açılamaz.

             **Madde 17 –** Erbabı vukufa takdir ettirilen değer
bahaların ikinci derecede tasdikı belediyelerce seçilecek iki zatın da
iştirakile mahalli idare heyetlerine aittir.

             **Madde 18 –** Bu kanunda yazılı vergi kıymetleri 1837
numaralı Bina Vergisi ve 1933 numaralı Arazi Vergisi Kanunları mucibince
vergiye matrah olan kıymettir.

             **Madde 19 –** Değer bahalar müsavi taksitlerle beş yıl
içinde vergi ile birlikte Tahsili Emval Kanununa göre tahsil olunur. İki
seneye ait taksit ödenince gayrimenkul sahibi namına tescil edilir ve
geri kalan taksitler için o gayrimenkul ipotekli olur.

             **Madde 20 –** Bu kanunun neşrinden evvel muamelesi bitipte
tahakkuk ettirilmiş olan değer bahalar dahi 19 uncu maddede yazılı
şekilde taksitle tahsil olunur.

             **Madde 21 –** Köy ve belediye sınırları içinde kapanmış
yollarla yol fazlaları köy veya belediye namına tescil olunur.

             **Madde 22 –** Kadastro veya tapu tahriri yapılmış olan
yerlerle tapu senet veya kayıdlarına sahiplerinin fotoğrafı
yapıştırılmış olan gayrimenkullerin vukubulacak tasarruf muameleleri
için belediye veya köy ilmühaberleri aranmaz. Kanunu Medeninin mer'iyeti
tarihine kadar musakkaf ve hükümde olan bağ ve bahçe ve arsaların on
beş, diğer arazinin on seneden daha az bir müddet içinde husul bulmuş
olan iktisap sebeplerine veya Kanunu Medeninin mer'iyetinden sonra
düşürülmüş olan kayıdlara müstenit tasarruf muameleleri için dahi böyle
yapılır. Ancak bu muamelelerde kayıt sahibinin fotoğraf vermesi ve bu
fotoğrafın kayda yapıştırılması lazımdır.

             Bu çerçeve dışında kalan muamelelerle 2 nci fıkradaki
hallerde fotoğraf veremiyenler için gayrimenkulün sahibi olduğuna ve
başkasının alakası bulunmadığına dair belediye veya köy ilmühaberi almak
lazımdır.

             **Madde 23 –** İlmühaber alınması lazımgelen muameleler
için belediye veya ihtiyar meclisi ilmühaberi tasdikten imtina ederse bu
imtina sebeplerini şerh ile izaha mecburdur. Bunu yapamazsa hakkında
kanuni takibat yapılır.

             Tapu idareleri yapacakları tetkik ve tahkik üzerine bu
sebeplerin kanuni olmadığını anlarlarsa işi tapu komisyonuna verirler.
Komisyon da sebeplerin kanuni

1438

 

olmadığına karar verirse tapu idarelerince muamele yapılır. Aksine karar
verirse tapu idareleri 1515 numaralı kanunun şumülü dışındaki hallerde
alakalıyı mahkemeye gönderir. Kaza tapu komisyonlarının kararlarına
karşı alakalıların vilayet tapu komisyonlarına itiraz hakları vardır.

             **Madde 24 –** Köylerde bulunan metruk ve kimsesiz
mezarlıklarla vakfa ait umumi mezarlıklar köyün manevi şahsiyeti namına
tescil olunur.

             **Madde 25 –** 1580 sayılı Belediye Kanununun 159 uncu
maddesi ile 2510 sayılı İskan Kanununun 21 inci maddesi dışında kalan
mera, baltalık gibi köy orta malı sayılan yerlerin tescili ve alım satım
şekilleri hakkında hususi hükümler konulacaktır.

             **Madde 26 – (Değişik: 6/1/1954 - 6217/1 md.) ^(1)^**

             Mülkiyete, mülkiyetin gayrı ayni haklara ve müşterek bir
arzın hissedarları veya birbirine muttasıl gayrimenkullerin sahipleri
arasında bunlardan birinin veya bir kaçının o gayrimenkul üzerinde
mevcut veya inşa edilecek binanın, muayyen bir katından veya dairesinden
yahut müstakillen istimale elverişli bir bölümünden munhasıran
istifadesini temin gayesiyle Medeni Kanunun 753 üncü maddesi hükümlerine
göre irtifak hakkı tesisine veya tesisi vadine mütedair resmi senetler
tapu sicil müdürü veya tapu sicil görevlileri tarafından tanzim edilir.

             **(Ek fıkra: 15/1/2009-5831/1 md.)** İllerde bulunan tapu
sicil müdürlükleri dışındaki müdürlüklerden akitli ve akitsiz işlemleri
yıllık 500'ün altında olan yerlerde işleri yapmak üzere, Tapu ve
Kadastro Genel Müdürlüğünce yakın il veya ilçelerde görevli tapu sicil
müdürü veya görevlendirilen yetkili memura belirli günlerde yetki
verilebilir. 

             **(Ek fıkra: 15/1/2009-5831/1 md.)** Resmi senetlerin
düzenlenmesine ilişkin usul ve esaslar yönetmelikle belirlenir.

             Alakalıların isteği halinde resmi senedi tanzim için
memurlar ikametgahlara giderler, bu sırada gelecek haciz ve tahdit
kararları resmi senedi yapmak için ikametgaha gitmiş olan memura tebliğ
olunur.

             **(Ek hüküm: 2/4/1998 - 4358/3 md.)** Resmi senede
tarafların kimlik bilgileri ile birlikte vergi kimlik numaraları da
kaydedilir**.(Değişik:6/3/1981-2421/1 md.)** Resmi senedi, taraflar ile
hazırlayan tapu sicil müdürlüğü görevlileri imzalar, tapu sicil müdürü
veya görevlendirilen memur onaylar.Tarafların kimliklerinde şüpheye
düşülen hallerde tanık getirilmesi istenebilir. Kanunların tanık
bulundurulmasını zorunlu kıldığı hükümler saklıdır.11 Ocak 1926 tarihli
ve 711 sayılı Kanun gereğince yapılacak akitlerde de aynı usul
uygulanır.

             Birinci fıkrada beyan olunan irtifak hakkı tesisi vaitleri
tapu siciline re'sen şerh verilir. Bunlardan irtifak hakkı tesisi vadine
mütedair resmi senetler tapuya şerh verilmekle, taallük ettiği
gayrimenkulün sonraki maliklerini de ilzam eder.

             Noterlik Kanununun 44 üncü maddesinin (B) bendi mucibince
noterler tarafından tanzim edilen gayrimenkul satış vadi sözleşmeleri
 ile arsa payı karşılığı inşaat sözleşmeleri de taraflardan biri isterse
gayrimenkul siciline şerh verilir.

             Şerhten itibaren beş yıl içinde satış yapılmaz veya irtifak
hakkı tesis ve tapuya tescil edilmezse işbu şerh tapu sicil müdürü veya
tapu sicil görevlileri tarafından re'sen terkin olunur.

             **(Ek : 26/4/1984 - 3000/1 md.; Değişik: 15/1/2009-5831/1
md.)** Kamu kurum ve kuruluşları (Ordu Yardımlaşma Kurumu dahil),
bankalar, Esnaf ve Sanatkarlar Kredi ve Kefalet Kooperatiflerince
açılacak tüm kredilere karşılık teminat gösterilen gayrimenkullerin
ipotek işlemleri, tarafların istemi halinde resmi senet tanzim
edilmeksizin alacaklı ile borçlu ve varsa kefilleri arasında yapılan
kredi veya borç sözleşmelerine istinaden, tapu sicil müdürlüklerince
tapuya tescil edilir.

             **(Ek: 12/3/1985 - 3163/1 md.; Mülga son fıkra:
15/1/2009-5831/1 md.)**

–––––––––––––––––

*(1) 15/1/2009 tarihli ve 5831 sayılı Kanunun 1 inci maddesiyle; bu
maddenin birinci fıkrasındaki “tapu sicil muhafızları veya memurları”
ibareleri “tapu sicil müdürü veya tapu sicil görevlileri” olarak, mevcut
üçüncü fıkrasında yer alan “memur ve tapu sicil muhafızı imzalar”
ibaresi “tapu sicil müdürlüğü görevlileri imzalar, tapu sicil müdürü
veya görevlendirilen memur onaylar” olarak, mevcut altıncı fıkrasındaki
“tapu sicil muhafızı veya memuru” ibareleri “tapu sicil müdürü veya tapu
sicil görevlileri” olarak değiştirilmiş ve mevcut beşinci fıkrasında yer
alan “sözleşmeleri” ibaresinden sonra gelmek üzere “ile arsa payı
karşılığı inşaat sözleşmeleri” ibaresi eklenmiş ve metne işlenmiştir.*

1439

**Madde 27 –** Tapu Sicil Muhafız veya memurları tarafından yapılan
resmi senetlere iki tarafın ve tapu senetleriyle akte müstenit olmıyan
iktibaslarda kayıtlara sahibinin 6x4 büyüklüğünde ve mümkün olan
yerlerde fotoğrafları yapıştırılır. Bu imkanı idare heyeti tayin eder.
Tapu sicil muhafızları veya memurları da küçüklük ve sair makbul
mazeretleri göz önüne alabilirler.

1515 numaralı kanunun şümulüne girmiyen fotoğrafsız tapu kayıt ve
senetlerine fotoğraf yapıştırılmak istenildikçe tapu memurluğunca
hüviyeti bilinmiyenler için hüviyetleri tasdik ettirilerek fotoğraf
yapıştırılır.

**Madde 28 –** Akte ve tescile müteallik tapu işleri idari emirlerle
durdurulamaz.

**Madde 29 – (Mülga: 25/2/1952 - 5887/126 md.)**

**Madde 30 –** Plan ve resmi mesahaya istinad etmiyen gayrimenkul
mallarda eskidenberi malüm ve muayyen olan hududa itibar olunur. Borçlar
Kanununun 215 inci maddesi hükmü yerinde durmaktadır.

**Madde 31 – (Değişik: 25/1/1950 - 5520/1 md.)**

Gayrimenkul malların yüz ölçüsü tapu sicilinde yazılı miktardan fazla
çıkıpta bu fazlalığın bitişik araziye el uzatmaktan ileri gelmediğine ve
sınırca da bir değişiklik olmadığına mahkemece karar verilirse sicille
karar veçhile kaydolunur.

Mahkeme gayrimenkulün başında incelemeler yapar ve bitişik gayrimenkul
maliklerini dinler. Mahkeme kararına, tapu fen memurlarına ve bunlar
yoksa yetkili fen memurlarına veya mühendislere yaptırılacak o yere ait
harita da eklenir. İtiraz halinde genel hükümler çerçevesinde dava
açılır.

**Madde 32 –** Planı veya resmi şekilde yapılmış haritası bulunan
gayrimenkullerin gerek kazaen ve gerekse rızaen parçalara ayrılmasında
harita yapılması mecburidir. Şehir ve kasabaların belediye sınırları
içinde olupta tapu fen memuru bulunan yerlerde plan ve haritaya bağlı
olmıyan gayrimenkullerin parçalara ayrılmasında da harita yapılır.
Belediye sınırları dışında bulunan gayrimenkullerden kazai şekilde
parçalara ayrılanların haritasını yaptırmak hakimin takdirine bağlıdır.

**Madde 33 –** Kanunu Medeninin 934, 935 inci maddelerine göre sicillin
tashihine ve bir ayni hakkın süküt edip etmediğinin tayinine dair tapu
sicil muhafız veya memuru tarafından mahkemeye yapılacak müracaatlar ve
bunun üzerine verilecek kararlardan bir güna harc ve resim alınmaz ve
bunlara damga pulu yapıştırılmaz.

**Madde 34 –** Bedelli akitlerde ve bir aktin yapılması diğerinin
yapılmış olmasına bağlı olan hallerde alakalılar tapu sicil muhafız veya
memurunu yediadil yapabilirler. Bu takdirde memur tarafından paranın hak
sahiplerine verilmesi Akitlerin tamam olmasına bağlıdır. Akitler tamam
olmazsa memur parayı kimden almış ise alakalılar dağılmadan huzurlarında
derhal ona geri verir ve taallük ettiği muameleleri bozar.

**Madde 35- (Yeniden Düzenleme: 29/12/2005-5444/1 md.; Değişik:
3/5/2012-6302/1 md.) **

Kanuni sınırlamalara uyulmak kaydıyla, uluslararası ikili ilişkiler
yönünden ve ülke menfaatlerinin gerektirdiği hallerde Bakanlar Kurulu
tarafından belirlenen ülkelerin vatandaşı olan yabancı uyruklu gerçek
kişiler Türkiye’de taşınmaz ve sınırlı ayni hak edinebilirler. Yabancı
uyruklu gerçek kişilerin edindikleri taşınmazlar ile bağımsız ve sürekli
nitelikteki sınırlı ayni hakların toplam alanı, özel mülkiyete konu ilçe
yüz ölçümünün yüzde onunu ve kişi başına ülke genelinde otuz hektarı
geçemez. Bakanlar Kurulu kişi başına ülke genelinde edinilebilecek
miktarı iki katına kadar artırmaya yetkilidir.

1440

Yabancı ülkelerde kendi ülkelerinin kanunlarına göre kurulan tüzel
kişiliğe sahip ticaret şirketleri ancak özel kanun hükümleri
çerçevesinde taşınmaz ve sınırlı ayni hak edinebilirler. Bu ticaret
şirketleri dışındakiler taşınmaz edinemez ve lehlerine sınırlı ayni hak
tesis edilemez. Bu ticaret şirketleri ile yabancı uyruklu gerçek kişiler
lehine taşınmaz rehni tesisinde bu maddede yer alan sınırlamalar
uygulanmaz.

Bakanlar Kurulu, ülke menfaatlerinin gerektiği hallerde yabancı uyruklu
gerçek kişiler ile yabancı ülkelerde kendi ülkelerinin kanunlarına göre
kurulan tüzel kişiliğe sahip ticaret şirketlerinin taşınmaz ve sınırlı
ayni hak edinimlerini; ülke, kişi, coğrafi bölge, süre, sayı, oran, tür,
nitelik, yüzölçüm ve miktar olarak belirleyebilir, sınırlandırabilir,
kısmen veya tamamen durdurabilir veya yasaklayabilir.

Yabancı uyruklu gerçek kişiler ve yabancı ülkelerde kendi ülkelerinin
kanunlarına göre kurulan tüzel kişiliğe sahip ticaret şirketleri, satın
aldıkları yapısız taşınmazda geliştireceği projeyi iki yıl içinde ilgili
Bakanlığın onayına sunmak zorundadır. İlgili Bakanlıkça başlama ve
bitirilme süresi belirlenerek onaylanan proje tapu kütüğünün beyanlar
hanesine kaydedilmek üzere taşınmazın bulunduğu tapu müdürlüğüne
gönderilir. Onaylanan projenin süresi içinde gerçekleştirilip
gerçekleştirilmediği ilgili Bakanlıkça takip edilir.

Askeri yasak bölgeler, askeri güvenlik bölgeleri ile stratejik bölgelere
ait harita ve koordinat değerleri bu Kanunun yürürlük tarihinden
itibaren en geç bir yıl içinde ve bu yerlere ait değişiklik kararlarına
ait harita ve koordinat değerleri değişikliklerin yapıldığı tarihten
itibaren bir ay içinde Millî Savunma Bakanlığınca, özel güvenlik
bölgeleri ve değişiklik kararlarına ait harita ve koordinat değerleri
ise İçişleri Bakanlığınca aynı sürede Tapu ve Kadastro Genel
Müdürlüğünün bağlı olduğu Bakanlığa verilir. Bu Kanunun yürürlük
tarihinden itibaren bir yıl sonra bu fıkra uyarınca gönderilen belge ve
bilgilere göre tapu işlemleri yürütülür.

Bu madde hükümlerine aykırı olarak edinilen, edinim amacına aykırı
kullanıldığı ilgili Bakanlık ve idarelerce tespit edilen, süresi içinde
ilgili Bakanlığa başvurulmayan veya süresi içinde projeleri
gerçekleştirilmeyenler ile bu maddenin birinci fıkrası kapsamındaki
sınırlamalar dışında miras yoluyla edinilen taşınmazlar ve sınırlı ayni
haklar, Maliye Bakanlığınca verilecek bir yılı geçmeyen süre içinde
maliki tarafından tasfiye edilmediği takdirde tasfiye edilerek bedele
çevrilir ve bedeli hak sahibine ödenir.

1440-1

**Madde 36 – (Yeniden Düzenleme: 3/7/2008-5782/2 md.; Değişik:
3/5/2012-6302/2 md.) **

29/5/2009 tarihli ve 5901 sayılı Türk Vatandaşlığı Kanununun 28 inci
maddesi kapsamındaki kişiler hariç olmak üzere yabancı uyruklu gerçek
kişilerin, yabancı ülkelerin kanunlarına göre kurulmuş tüzel kişilerin
ve uluslararası kuruluşların yüzde elli veya daha fazla oranda hissesine
sahip oldukları veya yönetim hakkını haiz kişilerin çoğunluğunu
atayabilme veya görevden alabilme yetkisine sahip oldukları Türkiye’de
kurulu tüzel kişiliğe sahip şirketler, ana sözleşmelerinde belirtilen
faaliyet konularını yürütmek üzere taşınmaz mülkiyeti veya sınırlı ayni
hak edinebilir ve kullanabilirler.

Birinci fıkrada belirtilen şirketlerin Türkiye’de kurulu başka bir
şirkete doğrudan veya dolaylı olarak ortak olması durumunda, yabancı
yatırımcının ortak olunan şirketteki nihai ortaklık oranının yüzde elli
veya daha fazla olması halinde; yabancı yatırımcıların, taşınmaz maliki
yerli sermayeli şirketlerin hisselerinin yüzde elli veya daha fazlasını
doğrudan veya dolaylı olarak edinmesi ve taşınmaz maliki mevcut yabancı
sermayeli şirketlerde yabancı yatırımcıların ortaklık oranının hisse
devri sonucunda yüzde elli veya daha fazlasına ulaşması durumunda da
aynı esaslar geçerlidir.

18/12/1981 tarihli ve 2565 sayılı Askeri Yasak Bölgeler ve Güvenlik
Bölgeleri Kanunu hükümleri saklı kalmak kaydıyla bu şirketlerin, askeri
yasak bölgeler, askeri güvenlik bölgeleri ve aynı Kanunun 28 inci
maddesi çerçevesinde belirlenen bölgelerdeki taşınmaz mülkiyeti
edinimleri Genelkurmay Başkanlığının ya da yetkilendireceği
komutanlıkların; özel güvenlik bölgelerindeki taşınmaz mülkiyeti
edinimleri ise taşınmazın bulunduğu yerdeki valiliğin iznine tabidir. Bu
fıkra kapsamında yapılacak değerlendirmelerde, edinimin ülke güvenliğine
uygunluğu esas alınır.

Yukarıdaki fıkralar kapsamı dışında kalan yabancı sermayeli şirketler,
yerli sermayeli şirketlerin tabi olduğu hükümler çerçevesinde taşınmaz
mülkiyeti ve sınırlı ayni hak edinebilir ve kullanabilirler.

Taşınmaz rehni tesisinde, taşınmaz rehninin paraya çevrilmesi
kapsamındaki mülkiyet edinimlerinde, şirket birleşmelerinden ve
bölünmelerinden doğan taşınmaz mülkiyeti ve sınırlı ayni hak naklinde,
organize sanayi bölgeleri, endüstri bölgeleri, teknoloji geliştirme
bölgeleri ve serbest bölgeler gibi özel yatırım bölgelerindeki taşınmaz
mülkiyeti ve sınırlı ayni hak edinimlerinde ve ilgili mevzuata göre
belli sürede elden çıkarma zorunluluğunun devam etmesi kaydıyla
bankaların, 19/10/2005 tarihli ve 5411 sayılı Bankacılık Kanunu
çerçevesinde kredi olarak sayılan işlemler nedeniyle ya da alacaklarını
tahsil amacıyla edindikleri taşınmazlarda bu madde hükümleri uygulanmaz.

Bu madde kapsamında edinilen taşınmazların kullanımı, valiliklerce tapu
kayıtları çerçevesinde belli aralıklarla izlenir.

Bu madde hükümlerine aykırı şekilde edinildiği veya kullanıldığı tespit
edilen taşınmazlar ve sınırlı ayni haklar, Maliye Bakanlığınca verilecek
süre içinde maliki tarafından tasfiye edilmediği takdirde tasfiye
edilerek bedele çevrilir ve bedeli hak sahibine ödenir.

Bu maddenin uygulanmasına ilişkin usul ve esaslar, ilgili kurum ve
kuruluşların görüşlerinin alınmasını müteakip Ekonomi Bakanlığı
tarafından çıkarılan yönetmelikle düzenlenir.

1440-2

**Madde 37 –** Yabancı hakiki şahısların intikal işleri Türkiye
Cumhuriyeti mahkemelerinden verilen veyahut kendi salahiyetli
makamlarından verilipte Türk kanunlarının veraset usulü hakkındaki
hükümlerine uygun olduğu Türk mahkemelerince tasdik edilen veraset
senetlerine istinaden yapılır.

**Madde 38 –** 8 cemaziyelevvel 1275 tarihli tapu nizamnamesi ve
zeyillerinin ve 28 receb 1291 tarihli emlak nizamnamesinin ve 7 muharrem
1293 tarihli arazi hakkındaki fıkaratı nizamiyenin ve 8 receb 1276
tarihinde iradesi çıkmış olan tapu senedatı hakkındaki talimatnamenin ve
28 receb 1276 tarihinde iradesi çıkmış olan tarifnamenin ve emvali
gayrimenkulenin tasarrufuna dair 3 mart 1329 tarihli muvakkat kanunun ve
defterhane idarelerinin teşkilat ve tensikatına dair 17 temmuz 1323
tarihli nizamname ile zeyillerinin ve emvali gayrimenkulenin muamelatı
tasarrufiyesinde tapu senedatı ile kayidlerine alakadaranın
fotoğrafileri yapıştırılmasına dair 30 kanunusani 1926 tarihli kanunun
Kanunu Medeni ile Kanunu Medeninin tatbikına aid kanun ve Borçlar Kanunu
ile ortadan kalkmamış olan hükümlerile başka kanunların bu kanuna uygun
olmıyan hükümleri kaldırılmıştır.

**Ek Madde 1 –** **(Ek: 3/5/2012-6302/3 md.)**

Ölüm tarihinden itibaren en geç iki yıl içinde tapu sicilinde miras
intikalinin gerçekleşmemesi halinde tapu müdürlüğü, mirasçılık belgesi
düzenlenmesi için yargıya başvurabilir. Tapu müdürlüğü mirasçılık
belgesine göre tapu sicili kayıtlarını elbirliği mülkiyeti şeklinde
tescil ederek güncelleştirir. Tapu müdürlüğünün bu yetki kapsamındaki
başvuruları her türlü gider, vergi, resim veya harçtan muaftır.

*Rücu istemi*

**Ek Madde 2 –** **(Ek: 10/9/2014-6552/84 md.)**

Tapu ve kadastro işlemleri ile ilgili olarak, Devletin kusursuz
sorumluluğu sebebiyle yapılan ödemeler dolayısıyla, ihmali bulunan
personel aleyhine başlatılacak rücu istemleri, ödeme tarihinden itibaren
iki yıl, her hâlde zarara yol açan işlemin gerçekleştirildiği tarihten
itibaren on yılın geçmesiyle zamanaşımına uğrar. Ağır kusura dayalı
sorumluluğu bulunan personel için 11/1/2011 tarihli ve 6098 sayılı Türk
Borçlar Kanununun 73 üncü maddesi hükümleri saklıdır.

**Geçici Madde 1 – (2644 sayılı Kanunun numarasız Muvakkat maddesi olup
teselsül için numaralandırılmıştır.)**

Bu kanunun mer'iyetinden evvel açılarak tarla veya bağ ve bahçe haline
konulmuş olupta henüz muamelesi bitmemiş yerler hakkında da bu kanunun 6
ncı maddesi hükümleri tatbik olunur.

**Geçici Madde 2- (Ek: 29/12/2005-5444/2 md.)**

Bu Kanunun yürürlüğe girdiği tarihte mevcut olan askerî yasak bölgeler,
askerî ve özel güvenlik bölgeleri ile stratejik bölgelere ilişkin
kararlara ait harita ve koordinat değerlerinin tamamı, Millî Savunma
Bakanlığı tarafından en geç üç ay içerisinde Tapu ve Kadastro Genel
Müdürlüğünün bağlı olduğu Bakanlığa gönderilir.

Yukarıda belirtilen bölgelere ilişkin kararlara ait harita ve koordinat
değerlerinin, Tapu ve Kadastro Genel Müdürlüğüne gönderilmesi ve sayısal
ortama aktarılarak taşra birimlerine intikal ettirilmesine kadar geçecek
sürede yetkili askerî makamlardan sorulmak suretiyle, belirtilen
işlemler tamamlandıktan sonra gönderilen belge ve bilgilere göre tapu
işlemleri yürütülür.

1441

**Geçici Madde 3 - (Ek: 3/7/2008-5782/3 md.)**

İlgili kurum ve kuruluşlar, bu Kanunun 35 inci maddesinin yedinci
fıkrası uyarınca, yabancı uyruklu gerçek kişiler ile yabancı ülkelerde
kendi ülkelerinin kanunlarına göre kurulan tüzel kişiliğe sahip ticaret
şirketlerinin taşınmaz ve sınırlı aynî hak edinemeyecekleri alanların
yüzölçümlerini ve valilikler bu fıkrada belirtilen ilçelerin uygulama
imar planı ve mevzi imar plan sınırları içerisinde kalan toplam
alanların yüzölçümlerini bu maddenin yürürlük tarihinden itibaren en geç
üç ay içinde komisyona bildirir.

**(İptal ikinci fıkra: Anayasa Mahkemesi’nin 12/5/2011 tarihli ve E.:
2008/79, K.: 2011/74 sayılı Kararı ile.)**

**Madde 39 –** Bu kanun hükümleri, neşrolunduğu tarihten itibaren
yürümeğe başlar.

**Madde 40 –** Bu kanun hükümlerini Adliye, Dahiliye, Maliye Bakanları
yerine getirir.

**22/12/1934 TARİHLİ VE 2644 SAYILI ANA KANUNA**

**İŞLENEMEYEN GEÇİCİ MADDE:**

*1 - 26/4/1984 tarih ve 3000 sayılı kanunla gelen Geçici Madde:*

**Geçici Madde –** 2/2/1984 tarihli ve 2977 sayılı İdari Usul ve
İşlemlerin Yeniden Düzenlenmesi ile İlgili Yetki Kanunu ile Bakanlar
Kuruluna verilen Kanun Hükmünde Kararname çıkarma yetkisi, 22/12/1934
tarihli ve 2644 sayılı Tapu Kanunu için adı geçen Kanunla verilen süre
bitimine kadar geçerlidir.

1443

**2644 SAYILI KANUNA EK VE DEĞİŞİKLİK GETİREN**

**MEVZUATIN VEYA ANAYASA MAHKEMESİ TARAFINDAN İPTAL EDİLEN HÜKÜMLERİN
YÜRÜRLÜĞE GİRİŞ TARİHİNİ**

**GÖSTERİR LİSTE**

  ------------------------------------------ ------------------------------------------------------------- ---------------------------------------------------
  **Değiştiren **                            **2644 sayılı Kanunun değişen veya iptal edilen maddeleri**   **Yürürlüğe Giriş **
                                                                                                           
  **Kanunun/KHK’nin/ İptal Eden Anayasa **                                                                 **Tarihi**
                                                                                                           
  **Mahkemesi**                                                                                            
                                                                                                           
  **Kararının Numarası**                                                                                   

  4541                                       –                                                             15/4/1944

  4753                                       –                                                             15/6/1945

  5516                                       –                                                             23/1/1950

  5520                                       –                                                             31/1/1950

  5887                                       –                                                             29/3/1952

  6217                                       –                                                             9/1/1954

  79                                         –                                                             23/10/1962

  2421                                       –                                                             8/3/1981

  3000                                       –                                                             1/5/1984

  3029                                       –                                                             23/6/1984

  3163                                       –                                                             22/3/1985

  3278                                       –                                                             6/5/1986

  3678                                       –                                                             23/11/1990

  4358                                       –                                                             4/4/1998

  4916                                       –                                                             19/7/2003

  5444                                       35 ve Geçici Madde 2                                          26/7/2005 tarihinden geçerli olmak üzere 7/1/2006
  ------------------------------------------ ------------------------------------------------------------- ---------------------------------------------------

1444-1458

  ------------------------------------------ ------------------------------------------------------------- ----------------------
  **Değiştiren **                            **2644 sayılı Kanunun değişen veya iptal edilen maddeleri**   **Yürürlüğe Giriş **
                                                                                                           
  **Kanunun/KHK’nin/ İptal Eden Anayasa **                                                                 **Tarihi**
                                                                                                           
  **Mahkemesi**                                                                                            
                                                                                                           
  **Kararının Numarası**                                                                                   

  **57**                                     **35, 36 ve Geçici Madde 3**                                  **15/7/2008**

  **5831**                                   **26**                                                        **27/1/2009**

  **6302**                                   **35, Ek Madde 1**                                            **18/5/2012**

  **6302**                                   **36**                                                        **18/8/2012**

  **6552**                                   **Ek Madde 2**                                                **11/9/2014**
  ------------------------------------------ ------------------------------------------------------------- ----------------------

 
