3627

[]{#K23 .anchor}**SEÇİMLERİN TEMEL HÜKÜMLERİ VE SEÇMEN**

**KÜTÜKLERİ HAKKINDA KANUN ^(1)^**

**Kanun Numarası : 298**

**Kabul Tarihi : 26/4/1961**

**Yayımlandığı R. Gazete : Tarih : 2/5/1961 Sayı : 10796**

**Yayımlandığı Düstur : Tertip : 4 Cilt : 1 Sayfa : 2553**

\*

\* \*

*Bu Kanunun yürürlükte olmayan hükümleri için bakınız.*

*"Yürürlükteki Bazı Kanunların Mülga Hükümleri Külliyatı"*

*Cilt: 2 Sayfa: 657*

BİRİNCİ BÖLÜM

*İlkeler*

*Kanunun kapsamı^(2)^:*

**Madde 1 – (Değişik: 28/3/1986 - 3270/21 md.)**

Özel kanunlarına göre yapılacak Cumhurbaşkanı, milletvekili, il genel
meclisi üyeliği, belediye başkanlığı, belediye meclisi üyeliği,
muhtarlık, ihtiyar meclisi üyeliği, ihtiyar heyeti üyeliği seçimlerinde
ve Anayasa değişikliklerine ilişkin kanunların halk oyuna sunulmasında
bu Kanun hükümleri uygulanır.

*Seçim esasları:*

**Madde 2 –** Seçimler, serbest, eşit, tek dereceli genel oy esaslarına
göre yapılır.

Seçmen oyunu kendisi kullanır.

Oy gizli verilir.

Oyların sayımı, dökümü ve tutanaklara bağlanması açık olarak yapılır.

*Seçim çevresi:*

**Madde 3 –** Özel kanunlarındaki çevre ayırmaları saklı kalmak
şartiyle, seçimlerde her il bir seçim çevresidir.

*Seçim bölgesi:*

**Madde 4 –** Seçimlerde, her muhtarlık, bir seçim bölgesidir.

——————————

*(1) Bu Kanunun maddelerinde geçen "Cumhuriyet Senatosuna dair
hükümler"10/6/1983 tarih ve 2839 sayılı Kanunun 43 üncü maddesi ile
kaldırılmıştır.*

*(2) 19/1/2011 tarihli ve 6271 sayılı Kanunun 22 nci maddesiyle, bu
maddenin birinci fıkrasında yer alan “milletvekili” ibaresinden önce
gelmek üzere “Cumhurbaşkanı” ibaresi eklenmiştir.*

3628

*Sandık bölgesi:*

**Madde 5 – (Değişik: 17/5/1979 - 2234/1 md.) (1)**

Seçimlerde, her seçim bölgesi gerektiği kadar sandık bölgesine ayrılır.

**(Değişik İkinci fıkra: 28/12/1993 - 3959/1 md.)** Bir sandık bölgesi
esas itibariyle köylerde (200), kasaba ve şehirlerde (150) seçmeni
kapsar. Birden çok mahalle veya semt gibi toplu yerleşim birimlerinden
oluşan muhtarlıklar, her birinde yukarıdaki seçmen sayılarının varlığı
aranmaksızın, mesafe durumu ve ulaşım güçlükleri dikkate alınarak,
gereken sayıda sandık bölgesine ayrılabilir.

**(Son fıkra Mülga: 28/12/1993 - 3959/1 md.)**

*Seçmen:*

**Madde 6 – (Değişik: 27/10/1995 - 4125/1 md.)**

Onsekiz yaşını dolduran her Türk vatandaşı seçme ve halk oylamasına
katılma hakkına sahiptir.

*Oy kullanamıyacak olanlar:*

**Madde 7 –** Aşağıda yazılı olanlar oy kullanamazlar:

1\. Silah altında bulunan erler, onbaşılar ve kıta çavuşları (Her ne
sebeple olursa olsun, izinli bulunanlar da bu hükme tabidir),

2\. Askeri öğrenciler.

3\. **(Ek: 10/6/1983 - 2839/44 md. Değişik: 27/10/1995-4125/2 md.)** Ceza
infaz kurumlarında hükümlü olarak bulunanlar

*Seçmen olamıyanlar:*

**Madde 8 –** Aşağıdaki kimseler seçmen olamazlar:

1\. Kısıtlı olanlar,

2\. Kamu hizmetinden yasaklı olanlar.

İKİNCİ BÖLÜM

*Seçim Kurulları*

*Seçim işlerinin yürütülmesi:*

**Madde 9 – (Değişik: 17/5/1979 - 2234/1 md.)**

Seçim işleri, seçim kurullarınca yürütülür.

Valiler, kaymakamlar, belediye başkanları, muhtarlar ve bütün kamu
görevlileri her türlü seçim işleri ve seçmen kütükleri yazımında, seçim
kurullarının istediği bilgileri ve belgeleri, gecikmeden, süresinde ve
doğru olarak göndermeye mecburdur.

*Seçim kurulları:*

**Madde 10 – (Değişik: 17/5/1979 - 2234/1 md.)**

Ankara'da bir Yüksek Seçim Kurulu, her seçim çevresinde bir il seçim
kurulu, her ilçede bir ilçe seçim kurulu ve seçim bölgelerine konulacak
her sandık için bir sandık kurulu bulunur. **(Ek cümle: 13/3/2008-5749/1
md.)** Yurt dışında bulunan vatandaşların oy kullanmalarıyla ilgili
seçim işlerini yönetmek üzere Ankara İl Seçim Kuruluna bağlı Yurt Dışı
İlçe Seçim Kurulu oluşturulur. İhtiyaç duyulması halinde birden fazla
yurt dışı ilçe seçim kurulu teşkil edilebilir.

İl merkezlerinde, ayrıca bir merkez ilçe seçim kurulu teşkil olunur.

Son nüfus sayımına göre nüfusu 200.000'i aşan ilçelerde, köy ve mahalle
sınırları (seçim bölgeleri) esas alınarak ve mümkün olduğu nispette
nüfus sayısında eşitlik gözetilerek; birden fazla ilçe seçim kurulu
teşkil edilir.

İl belediyeleri ile ilçe belediyeleri dışında; ilçe dahilindeki (merkez
ilçe dahil) diğer belediyeler; bölünme yapılmaksızın, mahalleleri ile
birlikte bir bütün olarak ilçe seçim kurullarından birine bağlanır.

——————————

*(1) Bu maddede, 28/12/1993 tarih ve 3959 sayılı Kanunla yapılan
değişikliğin ilk genel yerel seçimlerde uygulanmayacağı aynı Kanunun
geçici 2 nci maddesi ile hükme bağlanmıştır.*

3629

*Yüksek seçim kurulu:*

**Madde 11 – (Değişik: 19/2/1987 - 3330/1 md.)**

Yüksek Seçim Kurulu yedi asıl ve dört yedek üyeden oluşur. Üyelerin
altısı Yargıtay, beşi Danıştay Genel Kurullarınca kendi üyeleri
arasından üye tamsayılarının salt çoğunluğunun gizli oyu ile seçilir. Bu
üyeler salt çoğunluk ve gizli oyla aralarından bir başkan ve bir
başkanvekili seçerler.

Yüksek Seçim Kurulu üyelerinin görev süresi altı yıldır. Süresi biten
üyeler yeniden seçilebilir.

Yeni üyelerin tamamının seçilmelerine kadar eski üyeler görevlerine
devam ederler.

Başkanvekili, başkanlık görevlerinin yapılmasında başkana yardım ve
bulunmadığı zaman ona vekillik eder. Başkanvekilinin de engeli halinde,
asıl üyelerin en yaşlısı başkanlık görevini yerine getirir.

Her yenileme seçiminden sonra, Yüksek Seçim Kuruluna Yargıtay ve
Danıştay'dan seçilmiş üyeler arasından ad çekme ile ikişer yedek üye
ayrılır. Başkan ve başkanvekili ad çekmeye girmezler.

Başkan veya başkanvekilinin bu görevi bırakması halinde, boşalan yer
için Yüksek Seçim Kurulunca yeniden seçim yapılır; başkan veya
başkanvekilliğinden ayrılan üye, bu göreve yeni seçilen üyenin yerini
alır.

**(Ek: 5/6/1997 - 4265/1 md.)** Yüksek Seçim Kurulu Başkanı, Başkanlık
görevi süresince kurumundan izinli sayılır. Ancak kurumundaki aylık,
ödenek ve her türlü zam ve tazminatlar ile diğer özlük haklarından aynen
yararlanmaya devam eder.

**(Ek fıkralar: 11/9/1987- KHK 290/1 md.; aynen kabül: 26/8/1999 -
4448/1 md.)**

Yüksek Seçim Kurulunun sekreterlik ile idari, mali ve diğer yardımcı
hizmetlerini yürütmek üzere, kurul bünyesinde "İdari ve Mali İşler
Dairesi Başkanlığı" kurulmuştur.

Daire Başkanı ile şube müdürleri, Yüksek Seçim Kurulu Başkanının teklifi
üzerine, Yüksek Seçim Kurulu kararı ile, diğer personel ise Yüksek Seçim
Kurulu Başkanı tarafından atanır. Bu Kanunun 30 uncu maddesinin ikinci
fıkrası ile üçüncü fıkrasının personelin başka kurumlara nakli ile
ilgili hükümleri Daire ve personeli hakkında da uygulanır.

*Üye seçimi zamanı:*

**Madde 12 – (Değişik: 19/2/1987 - 3330/2 md.)**

Yüksek Seçim Kurulunun görev süresi biten üyeleri yerine yenilerinin
belirlenmesi için üç yılda bir ocak ayının ikinci yarısında seçim
yapılır.

Bu süre içinde üye sayısında azalma olursa, eksiklik yukarıdaki madde
gereğince tamamlanır. Bu yoldan seçilen kimse, yerine seçildiği üyenin
süresini tamamlar. Seçim, başkan veya başkanvekilinin kuruldan ayrılmış
olması nedeniyle yapılmış ise, yeni üyenin de katılmasıyla başkan veya
başkanvekili seçimi yapıldıktan sonra, bu seçimin sonucuna ve 11 inci
maddenin son fıkrasında belirtilen esasa göre yeni üyenin yeri
belirlenir.

*Karar verme:*

**Madde 13 –** Yüksek Seçim Kurulu, kararlarını salt çoğunlukla verir;
oyların eşitliği halinde başkanın katıldığı taraf üstün tutulur.

Yüksek Seçim Kurulunun nihai kararları ile, prensip kararları Resmi
Gazete'de, en kısa zamanda yayınlanır.

*Görev ve yetkileri:*

**Madde 14 – (Değişik: 17/5/1979 - 2234/1 md.)**

Yüksek Seçim Kurulunun görev ve yetkileri şunlardır:

1\. **(Değişik: 31/3/1988 - 3420/1 md.)** Seçimlerde, içine oy pusulası
konulacak olan zarfların, icabında her seçim için başka başka renk ve
ölçüde olmak ve gerek piyasada, gerek Devlet Malzeme Ofisince imal
edilen veya ettirilen veya depolarında bulunan zarfların renk-

3630

lerinden ve ölçülerinden farklı ve kağıdında "Türkiye Cumhuriyeti Yüksek
Seçim Kurulu" filigranı bulunmak üzere, yeteri kadar özel zarf imal
ettirmek ve bu imalatı, kağıt hamurundan başlıyarak zarfın, imaline ve
teslim alınmasına kadar olan safhalarını; yapılacak işin hacmi, süresi
ve niteliği dikkate alınarak belirleyeceği kendi üye veya üyelerinin
veya imal ve teslim yerinde yetki vereceği ilçe seçim kurulu başkanının,
il seçim kurulu başkanı ya da üyesi hakim veya hakimlerinin devamlı
gözetim ve denetimi altında yaptırmak ve bu zarfları il seçim
kurullarına, her ilin ihtiyacına yetecek sayıda, alındı belgeleri
karşılığında göndermek,

2\. Özel zarfların imali için gerekli "Türkiye Cumhuriyeti Yüksek Seçim
Kurulu" filigran kalıpları ile zarf ölçü kalıplarını yaptırıp gerekli
miktarda kağıt ve zarf imalinden sonra saklamak,

Katlanıp bir kenarı yapıştırıldıktan sonra zarf haline gelebilen
"Türkiye Cumhuriyeti Yüksek Seçim Kurulu" filigranını taşıyan birleşik
oy pusulalarını, her (400)'ü ve her (400)'lük paketi, aynı numarayı
taşımak üzere bastırmak ve her sandık için bir paket, ilçe seçim
kurullarına zamanında ulaştırmak,

**(Mülga son paragraf: 13/3/2008-5749/15 md.)**

3\. Bu Kanunda sözkonusu edilen bütün işlemlerin gerektirdiği form,
evrak, liste gibi her türlü basılı kağıdın tasarım ve baskısını
yaptırmak, il ve ilçe seçim kurullarına zamanında ve ihtiyacı kadar
ulaşımını sağlamak,

4\. **(Değişik: 31/3/1988 - 3420/1 md.)** Tüzüklerine göre ilk genel
kongresini yapmış olup, illerin en az yarısında ve en az altı ay evvel
il ve ilçe teşkilatını kurmuş bulunan siyasi partilerin adlarını, ilçe
seçim kurullarının yeniden kurulması için öngörülen ayların ikinci
haftasında tespit ve ilan etmek,

5\. İl ve İlçe seçim kurullarının teşekkülünü sağlamak, İl seçim
kurullarının teşekkülüne, işlemlerine ve kararlarına karşı yapılacak
itirazları, oy verme gününden önce ve itiraz konusunun gerektirdiği
süratle, kesin karara bağlamak,

6\. Adaylığa ait itirazlar hakkında bu Kanun ve özel kanunları gereğince
kesin karar vermek,

7\. İl seçim kurullarınca, oy verme günü işlemleri hakkında verilmiş olan
kararlara karşı yapılan itirazları derhal inceleyip kesin karara
bağlamak,

8\. İl seçim kurullarınca düzenlenen tutanaklara karşı yapılan itirazları
inceleyip kesin karara bağlamak,

9\. Seçimlerden sonra, kendisine süresi içinde yapılan, seçimin sonucuna
müessir olacak ve o çevre seçiminin veya seçilenlerden bir veya
birkaçının tutanağının iptalini gerektirecek mahiyette itirazları,
altkurullara yapılan itirazların silsilesine ve sürelerine uygunluğunu
araştırmaksızın inceleyip kesin karara bağlamak,

10\. İl seçim kurulları başkanlıklarınca seçim işlerinin yürütülmesi
hakkında sorulacak hususları derhal cevaplandırmak ve seçimin bütün
yurtta düzenle yapılmasını sağlayacak tedbirleri almak ve bu hususta
gereken genelgeleri zamanında yapmak,

11\. **(Değişik: 31/3/1988 - 3420/1 md.)** Siyasi partilerin milletvekili
genel ve ara seçimlerine ve belediye başkanlığı ile belediye meclisi, il
genel meclisi üyelikleri genel ve ara seçimlerine katılabilmeleri için
illerin en az yarısında, oy verme gününden en az altı ay evvel teşkilat
kurmuş ve büyük kongrelerini yapmış olmaları veya Türkiye Büyük Millet
Meclisinde gruplarının bulunması şarttır.

Bir ilde teşkilatlanma, merkez ilçesi dahil o ilin ilçelerinin en az
üçte birinde teşkilat kurmayı gerektirir. Bu esaslar dairesinde seçime
katılabilecek siyasi partiler tespit ve seçimin başlangıç tarihinden on
gün, seçimin yenilenmesi halinde yenileme kararının ilanından sonraki
beş gün içinde ilan etmek.

3631

 

           **(Ek fıkralar: 17/5/1979 - 2234/1 md.)**

           12. Seçmen Kütüğü Genel Müdürlüğü kuruluş ve işleyişi ve
diğer çalışma konuları ile ilgili ilkeleri belirlemek, yönetmelikleri
yayınlamak, programlarını yapmak ve denetlemek.

13\. **(Ek: 13/3/2008-5749/2 md.)** Yurt Dışı İlçe Seçim Kurulunun
oluşturulmasını ve yurt dışında bulunan vatandaşların oy kullanmalarını
sağlamak üzere gerekli düzenlemeleri yapmak. ^(2)^

14\. **(Ek: 9/5/2012-6304/1 md.)** Yurt dışı seçim iş ve işlemlerinde
seçim takvimi süresince Yurt Dışı İlçe Seçim Kurulunun verdiği görevleri
yapmak üzere, ihtiyaç görülmesi halinde, Dışişleri Bakanlığının görüşü
alınarak bu Bakanlık mensupları arasından en az daire başkanı
seviyesinde görevlendirme yapmak.

           15. Kanunla kendisine verilen başkaca görevleri yapmak.
^(1)(2)(3)^

*             İl seçim kurulu:*

           **Madde 15 – (Değişik: 22/12/2005 - 5435/44 md.)**

İl seçim kurulu, iki yılda bir ocak ayının son haftasında, il merkezinde
görev yapan en kıdemli hâkimin başkanlığında merkez ilçe seçim kurulu
başkanlarından sonra gelen en kıdemli iki üyeden oluşur. Kurulun,
hâkimlerden iki de yedek üyesi vardır. Bu suretle kurulan il seçim
kurulu iki yıl süre ile görev yapar. Hâkimlerin kıdemi, 24.2.1983
tarihli ve 2802 sayılı Hâkimler ve Savcılar Kanununun 15 inci maddesine
göre belirlenir. Ancak, bu kıdemin belirlenmesinde, kınama veya daha
ağır disiplin cezası almış olanlar diğerlerinden kıdemsiz sayılırlar.

İl seçim kurulu başkanlığı ile asıl ve yedek üyeliklerini ve ilçe seçim
kurulu başkanlığını yapacak olan hâkimlerden biri, herhangi bir sebeple
bu görevi yapamaz ve o yerde bu görevi yapabilecek başka bir hâkim de
bulunmazsa, o yerin bağlı olduğu ağır ceza mahkemesinin yargı çevresi
içerisinde bulunan ve görevinden ayrılmasında sakınca görülmeyen bir
hâkime, merciince bu yetki verilir.

Eksiklerin, ağır ceza çevresi içerisindeki hâkimlerden tamamlanmasına
imkân bulunmayan hâllerde, bu ağır ceza merkezine en yakın ağır ceza
mahkemelerinin yargı çevresi içerisindeki hâkimlerden biri, yukarıdaki
usûle göre yetki verilerek gönderilir.

Bu suretle kendisine yetki verilen hâkimin gelip görevine başlamasına
kadar seçim kurulu başkanlığını, kurulun kendi arasından gizli oyla
seçeceği bir üye yapar.

*             Görev ve yetkileri:*

            **Madde 16 –** İl seçim kurulunun başlıca görev ve yetkileri
şunlardır:

             1. İl seçim çevresi içinde seçimin düzenle yürütülmesini
sağlamak için gereken bütün tedbirleri almak ve seçim işlerini
denetlemek,

——————————

*(1)  Bu hükmün uygulanmasında ek 1 ve 5 nci maddelere bakınız.*

*(2) 13/3/2008 tarihli ve 5749 sayılı Kanunun 2 nci maddesiyle bu
fıkraya (12) numaralı bentten sonra gelmek üzere (13) numaralı bent
eklenmiş ve mevcut (13) numaralı bendin numarası (14) olarak teselsül
ettirilmiştir.*

*(3) 9/5/2012 tarihli ve 6305 sayılı Kanunun 1 inci maddesiyle bu
fıkraya (13) numaralı bendinden sonra gelmek üzere (14) numaralı bent
eklenmiş ve mevcut (14) numaralı bent (15) numaralı bent olarak teselsül
ettirilmiştir.*

3632

             2. İlçe seçim kurullarına oy sandıklarını ve bu kanunda
yazılı diğer seçim araç ve gereçlerini göndermek,

             3. İlçe seçim kurullarının teşekkülüne, işlemlerine ve
kararlarına karşı yapılan itirazları inceliyerek derhal karara bağlamak,

             4. İlçe seçim kurulları başkanlıklarınca seçim işlerinin
yürütülmesi hakkında sorulacak hususları derhal cevaplandırmak,

             5. Aday beyanname veya listelerini almak ve ilan etmek,
bunlar hakkında yapılacak itirazları incelemek ve bu beyanname veya
listelerden kanuna göre muteber olmıyanlar hakkında karar vermek, geçici
ve kesin aday listelerini yerlerine göndermek ve ilan etmek,

             6. İle bağlı ilçe seçim kurullarından gelen tutanakları
birleştirerek il seçim çevresi için bir tutanak düzenlemek,

             7. Kanunla kendisine verilen başkaca görevleri yapmak.

*             Siyasi parti temsilcileri:*

             **Madde 17 – (Değişik: 17/5/1979 - 2234/1 md.)**

             Son Milletvekili ve Cumhuriyet Senatosu genel ve ara
seçimlerinde kendi listesinden yasama meclislerinden birine seçilmiş en
az bir üyeye sahip olan veya 14 üncü maddenin dördüncü bendi gereğince
Yüksek Seçim Kurulunca tespit ve ilan edilen siyasi partilerden o il ve
ilçede teşkilatı bulunanlar, il ve ilçe seçim kurullarında birer
temsilci bulundururlar. **(Ek ikinci cümle: 8/4/2010-5980/1 md.)**
Ayrıca seçime katılan siyasi partilerden, en son yapılan milletvekili
genel seçimlerinde en çok oy almış dört siyasi parti ve Türkiye Büyük
Millet Meclisinde grubu bulunan siyasi partiler, o siyasi parti genel
başkanları tarafından yazılı olarak yetki verilmiş olması şartıyla
Yüksek Seçim Kurulunda da bir asıl bir yedek temsilci bulundurabilir. Bu
temsilciler kurulun bütün çalışmalarına ve görüşmelerine katılırlar, oy
kullanamazlar. Ancak, Yüksek Seçim Kurulunca 14 üncü maddenin onbirinci
bendi gereğince yapılan ilandan seçime katılamayacağı anlaşılan veya o
seçim çevresinde seçime katılmayan partilerin bu kurullarda temsilci
bulundurma hakları sona erer.

Görüşülen iş hakkında siyasi partiler temsilcileri görüşlerini
bildirirlerse, kurul, bunları da dinledikten sonra, kendi arasında işi
görüşerek karar verir ve kararı temsilcilere bildirir.

Siyasi parti temsilcilerinin toplantılara katılmamaları, işlerin
görüşülmesini durdurmaz.

*İlçe seçim kurulu:*

**Madde 18 – (Değişik: 22/12/2005 - 5435/45 md.)**

İlçe seçim kurulu, iki yılda bir ocak ayının son haftasında, bir başkan
ile altı asıl ve altı yedek üyeden kurulur ve iki yıl süre ile görev
yapar. İlçedeki en kıdemli hâkim kurulun başkanıdır. Bu kurul asıl
üyeleriyle toplanır. Bir asıl üyenin katılmadığı toplantıya, öncelikle o
üyenin yedeği çağırılır.

İl merkezlerinde kurulacak merkez ilçe seçim kurullarına, il seçim
kurullarına başkanlık edecek hâkimden sonra gelen en kıdemli hâkim
başkanlık eder.

3632-1

Seçmen sayısı 25 000\`i aşan ilçelerde seçim evrakının dağıtım ve
toplanması sandık kurul başkanları ve en az bir üyenin eğitimi ile
sandık kurullarından sonuçların alınması ve birleştirilerek bağlı olduğu
ilçe seçim kuruluna teslim görevini niyabeten yerine getirmek amacıyla
geçici ilçe seçim kurulları oluşturulabilir. Bu kurullar bir başkanla
altı üyeden oluşur. İl ve ilçe seçim kurullarında görev almış
hâkimlerden sonra gelen en kıdemli hâkimler bu kurullara başkanlık eder.
Kurulun iki üyesi kurul başkanınca kamu görevlileri arasından
belirlenir. Dört üye ise dört yedeği ile birlikte 19 uncu madde
esaslarına göre siyasî partilerden alınır. Bu kurulların çalışma usûl ve
esasları, kurulacağı ilçeler ile sayısı ve görev süresi Yüksek Seçim
Kurulu tarafından kararlaştırılır.

Hâkimlerin kıdemi 2802 sayılı Kanunun 15 inci maddesine göre belirlenir.
Ancak, bu kıdemin belirlenmesinde, kınama veya daha ağır disiplin cezası
almış olanlar diğerlerinden kıdemsiz sayılırlar.

*İlçe seçim kurulu üyelikleri:*

**Madde 19 – (Değişik: 17/5/1979 - 2234/1 md.)**

1\. İlçe seçim kurulunun dört asıl ve dört yedek üyesi siyasi partilerden
alınır. Bu üyeler aşağıda yazılı olduğu gibi belli edilir:

İlçe seçim kurulu başkanı, bu kurulun yeniden kurulması için yukarıdaki
maddede öngörülen sürenin başında, ilçede teşkilatı bulunan ve son
milletvekili genel seçiminde o ilçede en çok oy almış olan dört siyasi
partiye birer asıl ve birer yedek üye adını iki gün içinde
bildirmelerini tebliğ eder.

Bu işlemle belirlenen veya süresi içinde ad bildiren siyasi parti sayısı
dörtten az olduğu takdirde, eksik kalan üyelikler, aynı şartları taşıyan
diğer siyasi partilerden, o ilçede aldıkları oyların büyüklük sırasına
göre, aynı usulle tamamlanır.

Oylarda eşitlik halinde ad çekilir.

Yukarıdaki hükümlerin uygulanmasına rağmen dört asıl ve dört yedek
üyenin tümü belirlenemediği takdirde, 14 üncü maddenin dördüncü bendi
gereğince Yüksek Seçim Kurulunun ilan ettiği siyasi partilerden o ilçede
teşkilatı bulunanlar tespit edilerek bunlar arasında ad çekilir. Ad
çekmedeki sıraya göre, adı çıkan, eksik üyelik sayısı kadar siyasi
partinin, yukarıda yazılan usulle bildireceği kimseler ilçe seçim kurulu
üyesi olur.

3633

İlçe seçim kurulunun bu bentte gösterilen üyeliklerinden eksik kalanlar,
ikinci bent hükümleri gereğince tamamlanır.

2\. Diğer iki asıl ve yedek üyelikle yukarıdaki bentte yazılan işlemler
sonucunda eksik kalan asıl ve yedek üyelikler, ilçe merkezinde görev
yapan ve toplam memuriyet süresi on yıldan fazla olan, yasama meclisleri
veya yerel idare seçimlerinden birine siyasi parti adayı veya aday adayı
olarak katılmamış ve evvelce hiç bir siyasi partiye kaydolmamış Devlet
memurlarını gösteren, o ilçedeki görev süreleri esas alınarak
düzenlenecek listenin ilk sekiz sırasında yer alanlar arasından ad çekme
ile belli edilir. Ad çekme, birinci bent hükümleri gereğince tespit
edilen asıl üyeler huzurunda ilçe seçim kurulu başkanı tarafından
yapılır. Ad çekme sırasında, adları önce çıkanlar asıl, sonrakiler sıra
ile yedek üye olur. Bu yoldan her asıl üyenin yedeği belirlenir. Ancak,
aynı bakanlığa mensup memurlardan birden fazla asıl üye olamaz; zorunlu
durumlar saklıdır.

3\. İlçe seçim kurulu başkanı, siyasi partiler arasında yapılan ad
çekmenin gün ve saatini, ad çekmeye katılan siyasi partilere tebliğ
eder.

Görev süresi içinde asıl üyeliklerde vukubulacak boşalmalar, eksilen
asıl üyenin yerine kendi yedeği getirilmek suretiyle doldurulur. Yedek
üyeliklerdeki eksilmeler, eksilen üyenin niteliğine göre, seçilmesinde
uygulanan hükümler gereğince tamamlanır.

14 üncü maddenin onbirinci bendi gereğince yapılan tespit ve ilandan
seçime katılamayacağı anlaşılan veya o seçim çevresinde seçime
katılmayan partinin ilçe seçim kurulundaki üyelerinin görevi sona erer.
Bu yoldan boşalan üyelikler, o seçim çevresinde seçime katılan ve ilçe
seçim kurulunda üyesi bulunmayan partiler hakkında birinci bentte
yazılan hükümlerin uygulanmasıyla belirlenir.

İlçe seçim kurulunda boşalan göreve getirilen kimse, yerine geldiği
üyenin süresini tamamlar.

*Görev ve yetkileri:*

**Madde 20 –** İlçe seçim kurullarının, başlıca görev ve yetkileri
şunlardır:

1\. İlçe çevresinde seçimin düzenle yürütülmesini sağlamak için gereken
bütün tedbirleri almak ve seçim işlerini denetlemek,

2\. Sandık kurullarını kurmak,

3\. İlçedeki sandık kurullarına, oy sandıklarını ve bu kanunda yazılı
diğer seçim araç ve gereçlerini göndermek,

4\. Sandık kurullarının teşekküllerine, işlemlerine ve kararlarına karşı
yapılan itirazları inceliyerek karara bağlamak,

5\. Sandık kurulları başkanlıklarınca seçim işlerinin yürütülmesi
hakkında sorulacak hususları derhal cevaplandırmak,

6\. İlçe çevresindeki sandık kurullarından gelen tutanakları
birleştirerek, ilçe seçim tutanağını düzenlemek ve bu tutanağı seçim
işlerine ait diğer evrak ile birlikte il seçim kuruluna derhal teslim
etmek,

7\. Kanunla kendisine verilen başkaca görevleri yapmak.

3634

*Yurt Dışı İlçe Seçim Kurulunun görev ve yetkileri*

**Madde 20/A – (Ek: 9/5/2012-6304/2 md.)**

Yurt Dışı İlçe Seçim Kurulunun görev ve yetkileri şunlardır:

1\. Yurt dışı seçmen kütüğüne kayıtlı vatandaşların oy kullanmalarıyla
ilgili seçim iş ve işlemlerinin düzenle yürütülmesini sağlamak ve
gereken bütün tedbirleri almak.

2\. Yurt dışı sandık kurullarını kurmak.

3\. Oy pusulaları ile arkası kendi mührüyle mühürlenmiş oy zarflarını ve
diğer seçim araç ve gereçlerini oy verme işleminin başlayacağı günden en
geç yedi gün önce Dışişleri Bakanlığı aracılığıyla ilgili yurt dışı
temsilciliklerinde hazır bulunacak şekilde göndermek veya gerekli
görülmesi halinde oy sandığı, oy verme kabinleri gibi araçların
mahallinden teminini Dışişleri Bakanlığından istemek.

4\. Yurt dışı sandık kurullarının işlemlerine ve kararlarına karşı
yapılan itiraz ve şikâyetleri incelemek ve karara bağlamak.

5\. Yurt dışı sandık kurulu başkanlıklarınca seçim iş ve işlemleri
hakkında sorulacak hususları derhal cevaplandırmak.

6\. Yurt dışı seçmen kütüğüne, askı süresinde doğrudan ya da
konsolosluklar aracılığıyla yapılacak itirazları sonuçlandırmak,
verilecek kararları Nüfus ve Vatandaşlık İşleri Genel Müdürlüğüne
göndermek ve bu kararlara uygun gerekli kayıt ve düzeltme işlemlerini
yaptırmak.

7\. Yerleşim yeri adresi yurt dışında olup da, yurt dışı seçmen kütüğünün
askı süresi içinde herhangi bir nedenle yurt içerisinde bulunan
seçmenlerin, yurt dışı seçmen kütüğüne kayıtlarının yapılması için
doğrudan ya da ilçe seçim kurulları aracılığıyla iletilen adres beyan
formlarını onaylayarak Nüfus ve Vatandaşlık İşleri Genel Müdürlüğüne
göndermek.

8\. Askerlikten terhis olanlardan yurt dışı seçmen kütüğünde kaydı
bulunmayanlar ile kısıtlılık hali sona erenlerin, doğrudan ya da ilçe
seçim kurulları aracılığıyla iletilen başvurularını kabul etmek ve yurt
dışı seçmen kütüğüne kaydını sağlamak.

9\. Yurt dışı seçmen kütüğüne kayıtlı olmakla beraber, (izinli olsalar
bile) silah altında bulunan erler, erbaşlar ve askeri öğrenciler ile
kesinleşmiş mahkeme kararı ile kısıtlanan seçmenlerin yurt dışı seçmen
kütüğündeki kayıtlarının dondurulmasına karar vermek.

10\. Yurt dışı seçmen kütüğüne yazılması için askı süresi içinde yapılan
başvuruların kütüğe kaydedilmesine karar verildiği hâlde, kesinleşen
yurt dışı seçmen kütüğünde ismi yer almayan seçmenlerin, yurt dışı
seçmen kütüğünün kesinleşmesine bakılmaksızın kütüğe ilave edilmelerine
karar vermek ve Seçmen Kütüğü Genel Müdürlüğüne göndermek.

11\. Yurt dışından ağzı mühürlü olarak gelen oy torbalarını genel
esaslara uygun bir şekilde yurt içerisinde oy verme süresi bittikten
sonra; bir başkan, bir kamu görevlisi üye ve son milletvekili genel
seçiminde Türkiye genelinde en çok oy alan üç siyasi partinin bildirdiği
bir asil bir yedek üyeden oluşan yeteri kadar sandık kurulu kurmak
suretiyle denetimi altında açtırarak sayım ve dökümünü yaptırmak,
tutanak tutturmak ve birleştirme işlemlerini yapmak, ayrıca geçici
gümrük kapısı seçim kurullarından gelen sonuçları birleştirmek ve Ankara
İl Seçim Kuruluna iletmek.

12\. Kanunlarla kendisine verilen başkaca görevleri yapmak.

3634-1

*Sandık kurulu:*

**Madde 21 – (Değişik: 17/5/1979 - 2234/1 md.)**

Sandık kurulu bir başkan ile altı asıl ve altı yedek üyeden kurulur. Bu
kurul asıl üyeleriyle toplanır.

*Sandık kurulu başkanının seçimi:*

**Madde 22 – (Değişik: 17/5/1979 - 2234/1 md.)**

İlçe seçim kurulu başkanı, ilçe seçim kuruluna siyasi partiler dışından
getirilen asıl üyelerle görüşerek sandığın kurulacağı seçim bölgesi
içindeki veya dışındaki seçmenler arasından iyi ün sahibi olmakla
tanınmış, okur - yazar kimselerden, kurula bağlı seçim bölgelerindeki
sandıklardan her biri için birer kişi olmak üzere bir liste düzenler.

Kurulun, siyasi partilerden seçilmiş asıl üyelerinden her biri de, ilçe
seçim kurulu başkanınca belirlenecek süre içinde, yukarıdaki fıkrada
gösterilen nitelikte birer liste düzenleyerek başkanlığa verir.
Belirlenen süre içinde liste vermeyen parti temsilcisi, bu hakkından
vazgeçmiş sayılır.

Yukarıdaki fıkralar gereğince düzenlenen listelerde her sandık için adı
önerilen başkan adayları arasında ad çekilerek sandık kurulu başkanları
belirlenir.

Şu kadar ki, 648 sayılı Siyasi Partiler Kanununa göre partilere üye
olamayacak kimseler ile köy muhtarları, görev yaptıkları köylerde sandık
kurulu başkanı olamazlar.

Sandık kurulu başkanının görevi başına gelmemesi halinde, yerine kurul
üyelerinden en yaşlısı başkanlık eder.

*Sandık kurulu üyelikleri:*

**Madde 23 – (Değişik: 17/5/1979 - 2234/1 md.)**

Sandık kurulu üyelikleri aşağıdaki şekilde belli edilir:

İlçe seçim kurulu başkanı, o seçim çevresinde seçime katılan ve ilçede
teşkilatı bulunan siyasi partilerden, son milletvekili genel seçiminde o
ilçede en çok oy almış olan beş partiye, her sandık için birer asıl ve
birer yedek üye adını beş gün içinde bildirmelerini tebliğ eder.

Bu yoldan tespit edilen sandık kurulu üye sayısı beşten az olduğu
takdirde, eksik kalan üyelikler, aynı şartları taşıyan diğer siyasi
partilerden, aldıkları oyların büyüklük sırasına göre, aynı usulle
tamamlanır.

Oylarda eşitlik halinde ad çekilir.

Yukarıdaki hükümlerin uygulanmasına rağmen beş asıl ve beş yedek üyenin
tümü belirlenemediği takdirde, o ilçede seçime katılan ve teşkilatı
bulunan diğer siyasi partiler arasında ad çekilir. Ad çekmedeki sıraya
göre, adı çıkan, eksik üyelik sayısı kadar siyasi partinin yukarıda
yazılan usulle bildireceği kimseler, sandık kurulu üyesi olur.

Bundan başka, sandığın bulunduğu köy ve mahalle ihtiyar heyeti ve
ihtiyar meclisi asıl ve yedek üyelerinden keza ad çekme ile iki kişi
seçilir. Bu ad çekme sırasına göre ilki asıl, diğeri yedek üyedir. Şu
kadar ki; bu fıkra gereğince görevlendirilecek sandık kurulu asıl ve
yedek üyeliklerine yetecek kadar ihtiyar heyeti ve ihtiyar meclisi asıl
ve yedek üyesi bulunmayan köy ve mahallelerde noksan üyelikler,
yukarıdaki fıkralarda yazılan hükümlerin sandık kurullarına üye vermemiş
partiler hakkında uygulanmasıyla tamamlanır.

3634-2

Yukarıdaki fıkralar gereğince belirlenen sandık kurulu asıl üyelerinden
göreve gelmeyenin yerine, öncelikle, gelmeyen üyenin yedeği alınır.

Sandık kurulu başkan ve üyelikleri için ad çekme işlemleri, ilçe seçim
kurulu huzurunda, bu kurulun başkanı tarafından yapılır.

Üyeliklerin bu şekilde doldurulması mümkün olmazsa, eksikler, ilçe seçim
kurulu başkanı tarafından, o çevrede bulunan ve sandık kurulunda görev
verilmesinde sakınca olmayan kimselerden doldurulur.

3635

*Sandık kurullarının kurulması ve görev süresi:*

**Madde 24 – (Değişik: 17/5/1979 - 2234/1 md.)**

Sandık kurulları Yüksek Seçim Kurulunca tespit ve ilan edilen tarihte
kurulur.

Bu kurulların asıl ve yedek üyeleri, her seçim çevresinin yerel
özellikleri gözönüne alınarak Yüksek Seçim Kurulunca tespit edilecek
tarihlerde göreve başlarlar ve sayıma ilişkin evrak ve belgeler ilçe
seçim kuruluna teslim edilinceye kadar aralıksız çalışmaya devam
ederler.

*Adaylar ve müşahitleri:*

**Madde 25 –** Sandık başı işlemlerini takibetmek üzere, siyasi partiler
ve bağımsız adaylar, birer müşahit gönderebilirler.

*Kurullarda görev alamayacak olanlar:*

**Madde 26 – (Değişik: 17/5/1979 - 2234/1 md.)**

İdare amirleri, zabıta amir ve memurları, Askeri Ceza Kanununun 3 üncü
maddesinde yazılı askeri şahıslar, Türkiye Büyük Millet Meclisi üyeleri
ve adaylar, bu Kanunda gösterilen kurullara seçilemezler.

648 sayılı Siyasi Partiler Kanununa göre, siyasi partilere üye
olamayacak kimseler; bu kurullarda üye, müşahit veya temsilci olarak,
siyasi partiler tarafından görevlendirilemezler.

*And içme:*

**Madde 27 –** Yüksek Seçim Kurulu, il ve ilçe seçim kurulları başkan,
asıl ve yedek üyeleri, görevlerine başlamadan önce, kurul önünde birer
birer şöyle and içerler:

(Hiçbir tesir altında kalmaksızın, hiç kimseden korkmadan, seçim
sonuçlarının tam ve doğru olarak belirmesi için görevimi kanuna göre,
dosdoğru yapacağıma namusum, vicdanım ve bütün mukaddesatım üzerine and
içerim.)

ÜÇÜNCÜ BÖLÜM

*Seçim Öncesi İşleri*

BİRİNCİ KESİM

*Seçmen Kütükleri*

*Kuruluş ve tanımlar:*

**Madde 28 – (Değişik: 17/5/1979 - 2234/1 md.)**

A\) Kuruluş:

Yüksek Seçim Kuruluna bağlı olarak Ankara'da bir "Seçmen Kütüğü Genel
Müdürlüğü" ile her ilçede "Seçmen Kütükleri Bürosu" kurulmuştur.

B\) Tanımlar:

1\. Bu Yasaya göre seçmen olan vatandaşları tek olarak tanımlayan ve
seçmenin oturduğu yeri belirleyen bilgileri kapsayan bilgisayar ortamına
"Seçmen Kütüğü" denilir.

2\. Seçmen Kütüğü, Yüksek Seçim Kuruluna bağlı olarak kurulan Seçmen
Kütüğü Genel Müdürlüğü tarafından, bu Yasaya uygun olarak tasarlanacak,
planlanacak, Yönetilecek ve yürütülecek çalışmalarla elde edilir.

3\. Bir seçmene ait ve seçmeni tanımlamak için kullanılan; adı, soyadı,
doğum yılı ve doğum yeri gibi kayıtların her birine "Veri" denilir.

4\. Bir seçmeni tek olarak tanımlayan verilerin bütününe "Seçmene Ait
Bilgi" denilir.

3636

5\. Seçmenin devamlı oturduğu konutun bulunduğu ilçe, muhtarlık, sokak
isimleri ile binanın kapı ve varsa daire numarası "Seçmenin Adresi" dir.

6\. Her seçmen; seçmen kütüğü sıra numarası, adı, soyadı, ana ve
babasının adı, doğduğu ilçe, doğum yılı ile belirlenir ve tanımlanır.

7\. Seçmen kütüğündeki bilgilerin; bu Kanunda yazıldığı şekilde
değiştirilmesi, düzeltilmesi ve tamamlanmasına Seçmen Kütüğünün
"Güncelleştirilme" si denilir.

8\. **(Ek: 13/3/2008-5749/3 md.)** Bu Kanuna göre seçmen olup, yurt
dışında bulunan vatandaşların adres kayıt sistemindeki bilgilerine
dayalı olarak oluşturulan bilgiler topluluğuna "Yurt Dışı Seçmen Kütüğü"
denilir.

*Seçmen Kütüğü Genel Müdürlüğü çalışma amaç ve ilkeleri:*

**Madde 29 – (Değişik: 17/5/1979 - 2234/1 md.)**

Seçmen Kütüğü Genel Müdürlüğü kuruluşunun çalışma amacı; yasalara uygun
olarak seçmen vatandaşın eksiksiz belirlenmesini, mükerrer yazımın
önlenmesini, seçmenin kolay, hızlı, doğru oy vermesini, seçimin çabuk
sonuçlanmasını, mükerrer oy kullanan seçmenlerin tespitini,
vatandaşların görev ve sorumluluklarına uygun siyasal haklarını yüksek
oranda kullanmalarını sağlayacak bilginin; toplanması, düzenlenmesi,
saklanması, işlenmesi, kullanılır hale getirilmesi ve gerekli yerlere
ulaştırılmasını ve dağıtımını sağlamaktır.

Seçmen Kütüğü Genel Müdürlüğü; çalışmalarını, proje, program, raporlama
ve gelişmiş yönetim tekniklerine uygun olarak Yüksek Seçim Kurulunca
tespit edilen ilkeler içinde yürütür. Genel Müdür, Yüksek Seçim
Kurulunca onaylanan programına uygun, aylık ve haftalık raporlarla
çalışmalarını Yüksek Seçim Kuruluna sunar.

Genel Müdürlüğün denetleme ilke ve yöntemi, Yüksek Seçim Kurulunca
belirlenir ve uygulanır.

Yüksek Seçim Kurulunca; seçmen kütüğünün önemi, düzenleme yöntemleri,
seçmenlerin görevleri, bu çalışmanın vatandaşa ve devlet hayatına katkı
ve yararları, bu çalışmada uygulanan teknikler ve gerekli bilgiler;
bütün ülke ve vatandaşları kapsayan, sürekli tanıtma programları ile
yaygınlaştırılır.

*Seçmen Kütüğü Genel Müdürlüğü ile Seçmen Kütük Bürolarının kuruluşu ve
yönetimi:*

**Madde 30 – (Değişik: 17/5/1979 - 2234/1 md.)**

Seçmen Kütüğü Genel Müdürlüğü, Yüksek Seçim Kurulunca sözleşmeli veya
devamlılık esasına göre atanan ve bu kurula bağlı bir genel müdür;
merkez ilçe ve diğer ilçelerdeki seçmen kütük büroları da bağlı
bulundukları ilçe seçim kurulu başkanı tarafından, bu Kanunda yazılı
esaslar dairesinde yönetilir.

Seçmen Kütüğü Genel Müdürlüğü ile seçmen kütük bürolarının kuruluş
şeması, birimleri, birimler arasındaki ilişkiler, görev tanımlamaları,
yetki ve sorumlulukları, mensuplarının nitelikleri, göreve alınmaları,
yükseltilmeleri, nakilleri, haklarında disiplin kovuşturması yapılması
ve sair özlük işlemlerine dair hükümler, bu Kanunun 31 inci maddesi ile
657 sayılı Devlet Memurları Kanununun ilgili hükümleri gözönünde
tutularak genel müdürlükçe hazırlanıp, Yüksek Seçim Kurulunca kabul
edilip onaylanacak bir genelgeyle düzenlenir.

**(Değişik Üçüncü fıkra: 11/9/1987 - KHK 290/2 md.; aynen kabül:
26/8/1999 - 4448/2 md.)** Seçmen Kütüğü Genel Müdürü, Genel Müdür
Yardımcısı ve şube müdürleri Yüksek Seçim Kurulu kararı ile, diğer
personel ise, Yüksek Seçim Kurulu Başkanı tarafından atanır. Seçmen
kütük büroları personeli, İlçe Seçim Kurulu Başkanının teklifi üzerine
veya re'sen Yüksek Seçim Kurulu Başkanı tarafından atanır. Genel
Müdürlük personeli, gerektiğinde yukarıda belirtilen atamaya yetkili
merciin teklifi üzerine kamu kurumlarına bu kurumların atamaya yetkili
amirlerince 657 sayılı Kanun hükümlerine göre atanabilirler.

**(Dördüncü ve beşinci fıkralar Mülga: 11/9/1987 - KHK 290/2 md.; aynen
kabül: 26/8/1999 - 4448/2 md.)**

3637

Seçmen kütük bürolarında görevli (...) ^(1)^ memurların sicil amirleri
bağlı bulundukları ilçe seçim kurulu başkanıdır.Bunlar hakkında uyarma
ve kınama cezalarını doğrudan doğruya uygulamaya ilçe seçim kurulu
başkanı yetkilidir.

İlçe seçim kurulu başkanı işlerin müsaadesi nispetinde seçmen kütükleri
bürosu memurlarının o yerdeki adalet hizmetlerinde geçici olarak
çalıştırılmalarına müsaade edebilir.

**(Ek: 13/9/1991 - KHK - 455/1 md.; aynen kabul: 26/8/1999 - 4448/2
md.)** İlçelerin seçim bürolarında birer seçim müdürü bulunur.

**(Ek: 31/7/1998 - 4381/4 md.)** İlçe seçmen kütük büroları ve il seçim
kurulları için öncelikle adliye ve hükümet konaklarında yeterli
nitelikte yer ayırmakla Cumhuriyet Başsavcıları ile mülki amirler
görevlidir.

**(Ek: 22/12/2005- 5435/46 md.)** Seçim büroları, seçim kurulu
başkanları tarafından ve seçim iş ve işlemleri dışında Yüksek Seçim
Kurulunun görüşü alınmak suretiyle Adalet Bakanlığınca çıkartılacak
yönetmelikle belirlenecek usûl ve esaslara göre adalet müfettişleri
vasıtası ile denetlenir.

**(Ek: 22/12/2005- 5435/46 md.)** Seçim büroları, seçim kurulu
başkanlarınca yılda en az bir defa denetlenir. Bu denetim, geçen bir
yıllık işlemlere şâmil olmak üzere her yıl ocak ayı içinde yapılır.
Denetim sonucunda düzenlenecek raporların bir örneği seçim bürolarında
saklanır, birer örneği de en geç o ayın sonuna kadar Yüksek Seçim Kurulu
Başkanlığına gönderilir.

*Devamlı veya geçici personel ve görevlendirme yetkisi:*

**Madde 31 – (Değişik: 17/5/1979 - 2234/1 md.)**

Yüksek Seçim Kurulu; 657 sayılı Devlet Memurları Kanununa göre; Seçmen
Kütüğü Genel Müdürlüğünde; devamlı, geçici ve sözleşmeli, diğer seçim
işlerinde devamlı ve geçici personel çalıştırabilir.

Genel Müdürlüğün devamlı, geçici ve sözleşmeli personeli, evvelce
herhangi bir siyasi partiye üye, herhangi bir seçimde siyasi parti
listesinden aday olmamış kişiler arasından seçilir.

Seçim işlerinde ve seçmen kütüğü yazım, düzenleme, denetleme ve
güncelleştirilmesinde, il ve ilçe seçim kurulu başkanları; Yüksek Seçim
Kurulunun belirleyeceği ilkeler içinde; mahalle ve köy muhtar ve ihtiyar
heyet veya meclisleri üyelerini; Devlet, katma bütçeli idare, özel
idare, belediye, iktisadi devlet teşekkülleri ve kamu
tüzelkişiliklerindeki (hakimler, cumhuriyet savcıları, vali ve
kaymakamlar, nahiye müdürleri, askeri şahıslar, zabıta amir ve memurları
hariç) bütün memur, işçi ve hizmetlileri görevlendirebilir; bunlar
dışında da gerekli gördüğü kimseleri çalıştırabilir.

*Yüksek seçim kurulunun kararlarının bağlayıcılığı:*

**Madde 32 – (Değişik: 17/5/1979 - 2234/1 md.)**

Seçmen kütüğünün kurulması, güncelleştirilmesi ve bundan elde edilecek
liste, çizelge ve diğer malzemenin gerekli yerlere ulaştırılması ve
dağıtılması için, Yüksek Seçim Kurulunca alınacak kararlar bütün kamu
kuruluşlarını ve görevlilerini bağlar.

——————————

*(1) Bu aradaki "şef ve" ibaresi 13/9/1991 tarih ve 455 sayılı KHK'nin 1
inci maddesi ve 26/8/1999 tarih ve 4448 sayılı Kanunun 2 nci maddesi ile
kaldırılmış olup, metinden çıkarılmıştır.*

3638

Yazım ve denetleme işlerinde görevlendirileceklerin ödev ve yetkileriyle
yazım hazırlıkları, yazım ve denetimin yapılış ve yazım ve denetim
formlarının şekilleri ve bunların ne gibi bilgileri taşıyacağı, ne
suretle doldurulacağı, yazımda, denetlemede ve sürekli ara çalışmalarda
ne cins evrak kullanılacağı, evrakın teslimi, yazımın denetlenmesi ilke,
yöntem ve kuralları Yüksek Seçim Kurulunca belirtilir.

*Seçmen kütüğü düzenlenmesi:*

**Madde 33 – (Değişik: 17/5/1979 - 2234/1 md.)**

**(Değişik birinci fıkra: 13/3/2008-5749/4 md.)** Seçmen kütüğü; adres
kayıt sistemindeki bilgiler esas alınarak Yüksek Seçim Kurulunca
belirlenecek usul ve esaslara göre her yıl yeniden düzenlenir, sürekli
bilgi toplama ile her seçim döneminde güncelleştirilir.

Düzenleme, sürekli güncelleştirme ve genel denetleme kural, yöntem ve
teknikleriyle Seçmen Kütüğü Genel Müdürlüğünün bilgi işlem; ilke, kural
ve yöntemleri Yüksek Seçim Kurulunca düzenlenecek genelge ile
belirlenir.

Yazım ve denetlemede toplanan bilgileri, seçmene ait bilgilerin
verilerindeki değişimleri belirleyen ad, soyad, yaş, cinsiyet tashihi,
seçme ehliyetini kaybetme, (kısıtlanma, kamu hizmetinden yasaklanma)
veya yeniden kazanma gibi yargı kararlarına, vatandaşlıktan ıskat veya
yeniden vatandaşlık hakkını kazandığını gösteren bilgiler ile vefat
ettiğini tespit eden bilgilere seçim bölgesi içinde ve dışında vukubulan
ikametgah değişikliklerine ait verilere, Yüksek Seçim Kurulunun
belirleyeceği kural ve yönteme uygun olarak toplanacak diğer belgelere
dayanılarak, seçmen kütüğü kurulur ve güncelleştirilir.

*              Kütüğe yazılma esasları:*

             **Madde 34 – (Değişik: 17/5/1979 - 2234/1 md.)**

             Seçmenlik sıfatının tayininde esas, seçmen kütüğüdür.

             Seçmen kütüğünde; seçmenin; adı, soyadı, baba adı, ana adı
doğum yılı, doğduğu ilçe adı, oturduğu yer adresi bulunması esastır.

             **(Değişik: 27/10/1995 - 4125/3 md.)** Bu Kanunun
uygulanmasında herkes, nüfus kütüğünde yazılı bulunan doğduğu ay ve güne
göre işleme tabi tutulur. Ancak, o yıl seçim yapılması durumunda seçmen
listeleri hazırlanırken on sekiz yaşın doldurulmuş olmasının hesabında
seçim günü ( o gün dahil) esas alınır.

             Seçmene ait bilgi eksik ise; bilgi tamamlanıncaya kadar
seçmen, sandık seçmen listesine yazılmaz.

             Tamamlama kuralları; Yüksek Seçim Kurulunca belirlenir ve
yayınlanır.

             Sandık bölgesinde oturan seçmenlere ait bilgileri kapsayan
sandık seçmen listeleri seçmen kütüğünden çıkarılır.

             Sandık seçmen listesinde yazılı olmayan seçmen oy veremez.

             Seçmen kütüğüne seçmen bir kez yazılır ve birden fazla oy
kullanamaz.

             Yazım, görevlilerin insan oturan yerleri birer birer gezip
seçmenleri görmeleri suretiyle yapılır.

             Yazım memuru yazım sırasında, yazım yerinde bulunan seçmeni
yazar. Seçmenin bildireceği oturduğu yerin adresi yazılır. Seri numaralı
yazım formu her seçmene imzalatılır.

3638-1

*            Yurt dışı seçmen kütüğü ve seçmen listeleri  ^(1)^*

             **Madde 35 – (Değişik: 13/3/2008-5749/5 md.)**

Yurt dışı seçmen kütüğü, adres kayıt sistemindeki bilgiler esas alınarak
Yüksek Seçim Kurulunca belirlenecek usul ve esaslar çerçevesinde
oluşturulur.

**(Ek fıkra: 9/5/2012-6304/3 md.)**Yurt dışı seçmen listeleri, yurt
dışında sandık kurulmasına karar verilen temsilciliklerin görev
çevreleri gözetilerek ve yurt dışı seçmen kütüğü esas alınarak Yüksek
Seçim Kurulunca oluşturulur ve elektronik ortamda ilan edilir.

*             Genel yazım ve denetleme:*

             **Madde 36 – (Değişik: 17/5/1979 - 2234/1 md.)**

             **(Değişik birinci fıkra: 13/3/2008-5749/6 md.)** Seçmen
kütüğü; adres kayıt sistemindeki bilgiler esas alınarak her yıl
güncelleştirilerek oluşturulur. Gerektiğinde, seçmen kütüğünün dört
yılda bir yeniden düzenlenmesi ve iki yılda bir denetlenmesi için
gerekli bilgileri toplamak amacıyla, bütün Türkiye’de aynı zamanda Nisan
ayının ikinci pazar günü yazım yapılmasına Yüksek Seçim Kurulunca karar
verilir.

             Yazım günü, saat 05.00'ten itibaren yazımın bittiği
alışılmış araçlarla ilan edilinceye kadar görevlilerden başka kimselerin
bulundukları yerden ayrılmaları yasaktır.

             Ancak yazım ve denetim işleminin her halde aynı gün saat
19.00 a kadar bitirilmiş olması gerekir.

––––––––––––––––––

*(1) 13/3/2008 tarihli ve 5749 sayılı Kanunun 5 inci maddesiyle; bu
madde başlığı “Yurt dışında oturan vatandaşların yazımı:” iken “Yurt
dışı seçmen kütüğü” şeklinde, daha sonra 9/5/2012 tarihli ve 6304 sayılı
Kanunun 3 üncü maddesiyle metne işlendiği şekilde değiştirilmiştir.*

 

3639

Yüksek Seçim Kurulu, kütüğün düzenlenmesi ve yazım sırasında, bu Kanunda
öngörülen gereklere göre genelgelerle belirteceği diğer yöntem, teknik
ve kuralları uygular.

Yüksek Seçim Kurulunun bu Kanunun 14 üncü maddesinin dördüncü fıkrasına
göre ilan edeceği siyasi parti ilçe başkanları, yazım memurunun yanına
bir temsilci verebilirler.

Temsilci isimleri, ilçe seçim kurulunun isteği üzerine bildirilen sürede
liste halinde teslim edilir. İsimleri bildirilen siyasi parti
temsilcileri ilçe seçim kurulu başkanlığından aldıkları belge ile
temsilcilik görevini yaparlar. Bu listedeki isimler ve görev yerleri
sonradan değiştirilmez.

**(Ek: 30/5/1997 - KHK - 572/26 md.)** Seçmen kütüğü yazımı sırasında,
seçmenin oyunu kullanmasını engelleyecek bir engelliliği varsa, forma
kaydedilir. ^(1)^

Yazımda esas bilgi kaynakları:

**Madde 37 – (Değişik: 17/5/1979 - 2234/1 md.)**

Seçmen kütüğü yazımı sırasında, formlara yazılacak bilginin tespitinde
resmi belgeler esas tutulur.

Yazım sırasında 38 inci maddeye göre düzenlenmiş kroki ve cetvelden
yararlanılır.

Seçmenin devamlı oturduğu adresin tespitinde muhtarlıkların, varsa
apartman yöneticilerinin kayıtlarından faydalanılır.

Muhtarlık krokisi ve binalar cetveli:

**Madde 38 – (Değişik: 17/5/1979 - 2234/1 md.)**

Şehir ve kasabalarda, ilçe seçim kurulu başkanının denetlemesi altında
belediyeler, her muhtarlık için, iki yılda bir "Muhtarlık Krokisi"
düzenlemek zorundadırlar.

A\) Krokide:

1\. Muhtarlık sınırları ile, bu sınırlar içindeki sokakların adları ve
her sokağın baş ve sonundaki binaların numaraları.

2\. Muhtarlık, sokaklara ayrılmamış dağınık yapılardan ibaret ise, bu
dağınık yapılar numaraları ile birlikte, okunaklı şekilde gösterilir.

B\) Köylerde ve kroki yapılmasına teknik imkan bulunmayan şehir ve
kasabalarda kroki yerini tutmak üzere, her muhtarlık için (Binalar
Cetveli) düzenlenir.

(Binalar Cetveli) ilçe seçim kurulu başkanının denetimi altında, şehir
ve kasabalarda belediyelerce, köylerde muhtarlıklarca yapılır.

C\) Muhtarlıkta, numarası olmayan ve içinde insan oturan yerler bulunduğu
takdirde, bu yerler numaralanır.

Yukarıda (B) bendinde yazılı (Binalar Cetveli), (C) bendinde numarasız
yerlerin numaralanması işlemi, İstatistik Genel Müdürlüğünün (Numaralama
Yönetmeliği) esaslarına göre yapılır.

Muhtarlık krokisi ve binalar cetveli, yıl sonu durumunu gösterecek
şekilde düzenlenir.

Yukarıdaki madde gereğince, her muhtarlık için düzenlenen kroki veya
binalar cetvelinin onaylı birer örneği, ilçe seçim kurulu başkanı
tarafından 14 üncü maddenin dördüncü fıkrasına göre ilan edilen siyasi
partilerin ilçe başkanlıklarına, her iki yılda bir, Yüksek Seçim
Kurulunun belirleyeceği ayda alındı belgesi karşılığı verilir.

Muhtarlık bölgesi askı listesi:

**Madde 39 – (Değişik: 17/5/1979 - 2234/1 md.)**

Seçmen kütüğündeki yanlışların düzeltilmesi ve eksiklerin tamamlanması
amacıyla;

*–––––––––––––––––*

*(1) 25/4/2013 tarihli ve 6462 sayılı Kanunun 1 inci maddesiyle, bu
fıkrada yer alan “özürlülüğü” ibaresi “engelliliği” şeklinde
değiştirilmiştir.*

3640

Seçmen kütüğünde yazılı adreslere göre aynı muhtarlıkta oturan ve seçmen
kütüğünde yazılı seçmenlerin; seçmen kütüğü numarası, adı ve soyadı, ana
ve baba adı, doğum yılı, doğum yeri, adresi yazılı olduğu ve seçmen
soyadı alfabe sırasına göre sıralanmış listeye "Muhtarlık Bölgesi Askı
Listesi" denir.

Muhtarlık bölgesi askı listesi her yıl sonundaki kesinleşmiş mevcut
bilgilere dayanılarak seçmen kütüğünden elde edilir.

Muhtarlık bölgesi askı listesi; her yıl mart ayında;

1\. a) Ait olduğu muhtarlığa iki nüsha,

b\) 14 üncü maddenin dördüncü fıkrasına göre ilan edilen siyasi
partilerin o ilçedeki ilçe başkanlarına bir nüsha,

c\) İlçe seçim kurulu işlerinde kullanılmak üzere iki nüsha, ilçe seçim
kurulu başkanlıklarına,

2\. İşlemlerde kullanılmak üzere blr nüsha il seçim kurulu
başkanlıklarına,

Gönderilir.

*Askı zamanı ve süresi:*

**Madde 40 – (Değişik: 17/5/1979 - 2234/1 md.)**

**(Değişik birinci fıkra: 13/3/2008-5749/7 md.)** Muhtarlık bölgesi askı
listesi, seçim dönemlerinde muhtarlıklarda askıya çıkarılır ve iki hafta
süreyle askıda kalır.

Muhtarlık bölgesi askı listeleri, ait oldukları mahalle veya köylerde,
halkın kolaylıkla görüp okuyabileceği yerlere asılır. Bunların
asıldıkları tarih ve yerler, seçim bölgelerinin ayrıldığı sandık
bölgelerini gösteren cetvel ile birlikte, mahalli gazetelerle ve ayrıca
alışılmış araç ve usullerle ilan edilir.

Listelerin hangi tarihlerde ve nerelere asıldığı, ilanın ne suretle
yapıldığı, ilçe seçim kurulu başkanı tarafından görevlendirilen
kimselerce bir tutanakla tespit olunur. Listelerin askıdan indirildiği
tarih de ayrı bir tutanakla tespit edilir. Bu tutanaklar, ilçe seçim
kurulu başkanı tarafından ayrı bir dosyada saklanır.

İlçe seçim kurulu başkanı, askı listelerinin asıldıkları tarih ve
yerleri bir yazı ile mahallin mülki amirine derhal bildirir.

Asılı kaldıkları sürece, muhtarlık bölgesi askı listelerinin
korunmasından; idare amirleriyle zabıta amir ve memurları sorumludur.

İlçe seçim kurulu başkanı, askı devam ettiği sürece muhtarlık bölgesi
seçmen sayısını da gözönünde tutarak seçmenlerin adlarını aramalarını ve
incelemelerini kolaylaştırmak üzere gerekli tedbirleri alır. Muhtar veya
ihtiyar heyeti üyelerinden veya bu iş için görevlendirilmiş kimselerden
birinin, müracaatlar için uygun düşen belli saatlerde askı yerinde
devamlı olarak hazır bulunmasını sağlar ve durumu askı yerinde ilan
eder.

*Mükerrer yazım:*

**Madde 41 – (Değişik: 17/5/1979 - 2234/1 md.)**

Seçmen kütüğünde; adı ve soyadı, ana ve baba adı, doğum yeri ve doğduğu
yılı belirten verileri aynı olan seçmene ait iki bilgi bir tek seçmeni
tanımlar.

Bu takdirde Yüksek Seçim Kurulu Seçmen Kütüğü Genel Müdürlüğü, seçmen
sıra numarası büyük olan bilgiyi seçmen kütüğünde bırakır, diğerini
mükerrer listesine alır.

Mükerrer listesinde bilgi iki yıl saklanır.

Askı listesinde; seçmene ait bilgilerde;

a\) Adı ve soyadı aynı olup da, baba adı, ana adı, doğum yılı, doğduğu
ilçeye ait verilerden biri veya ikisi farklı,

3641

b\) Adı ve soyadında bir veya iki harf ve (a) fıkrasında yazılı diğer
verilerden biri farklı,

c\) Adı, ve soyadı, aynı, diğerinde bir isim fazla, (a)\`da yazılı diğer
veriler aynı veya biri farklı,

d\) Adresi farklı, (a)'da yazılı diğer verilerden biri veya ikisi farklı,

e\) Ayrıca Yüksek Seçim Kurulunun belirleyeceği,

Durumlar bulunduğunda; itiraz üzerine veya resen; ilçe seçim kurulu
başkanı; bilginin tek veya birden fazla seçmeni tanımlamış olup
olmadığına karar verir. Karar işlenmek üzere Yüksek Seçim Kurulu Seçmen
Kütüğü Genel Müdürlüğüne gönderilir.

*Sandık bölgesi askı listesi:*

**Madde 42 – (Değişik: 17/5/1979 - 2234/1 md.)**

Bu Kanunun 122 nci maddesine göre seçmen kütüğüne işlenmesi gereken
kararların, seçmen kütüğüne işlenmesinden sonra elde edilen kütükten,
sandık bölgesi askı listesi çıkarılır.

Sandık bölgesi askı listelerinde, 43 üncü maddede yazılı, sandık seçmen
listesindeki bilgiler aynı sıra ile bulunur.

Bu liste il ve ilçe seçim kurulu başkanlıklarına gönderilir. İlçe seçim
kurulu başkanları 14 üncü maddenin dördüncü fıkrasına göre ilan edilen
siyasi partilerin o ilçedeki başkanlarına bu listenin bir suretini
teslim eder.

*Sandık seçmen listesi:*

**Madde 43 – (Değişik: 17/5/1979 - 2234/1 md.)**

Seçmen kütüğünde yazılı adreslerine göre aynı sandık bölgesinde oturan,
seçmen kütüğünde yazılı seçmenleri; seçmen kütüğü numarası, adı, soyadı,
ana ve baba adı, doğum yılı, doğum yeri, adresinin yazılı olduğu ve
soyadı alfabe sırasına göre sıralanmış listeye "Sandık Seçmen Listesi"
denilir. Sandık seçmen listesinin her sayfasında ait olduğu, il, ilçe,
muhtarlık isimleri ve sandık numarası ile geçerlik süresi belirtilir.
Sandık kuruluna verilecek nüshalarda ayrıca sandık başı işlemleri için
gerekli sütunlar bulunur.

Sandık seçmen listeleri; oy verme gününden 120 gün önce seçmen kütüğünde
kesinleşmiş mevcut bilgilere dayanılarak çıkarılır.

Sandık seçmen listesi oy verme gününden 30 gün önce,

1\. a) Her sandık için iki nüsha sandık kurulu başkanına,

b\) Birer nüsha seçime katılan siyasi partilerin ilçe başkanlıklarına, oy
verme gününden 20 gün önce,

c\) Bir nüsha ilgili muhtarlığa, oy verme gününden 20 gün önce.

Teslim edilmek üzere ilgili seçim kurulu başkanlıklarına,

2\. İlçe seçim kurulu işlemlerinde kullanılmak üzere iki nüsha ilgili
ilçe seçim kurulu başkanlıklarına,

3\. İşlemlerde kullanılmak üzere bir nüsha ilgili il seçim kurulu
başkanlıklarına,

Gönderilir.

Muhtarlıklardaki sandık seçmen listelerini vatandaşlar her zaman
inceleyebilir.

Muhtarlar, oy verme gününden 10 gün önceden oy verme günü saat 17.00'ye
kadar; çalışma saatleri içinde seçmenlerin sandık numarası, sandık yeri
ve oy verme hakkındaki suallerini cevaplandırmak; seçim kurullarının
yayınlarını dağıtmak; seçim kurullarının vatandaşın kolay ve doğru oy
vermesi için hazırlayacağı afiş, işaret, levha ve benzerlerini asmak ve
dağıtmak, bu işlem için seçim kurulu ayrıca personel görevlendirirse, bu
personele yardımcı olmak zorundadırlar.

3642

*Seçmen bilgi kağıdı:*

**Madde 44 – (Değişik: 17/5/1979 - 2234/1 md.)**

Seçmen kütüğünde kayıtlı her seçmen için, seçmene hangi seçim
bölgesinde, kaç numaralı sandıkta oy vereceğini, seçmen sıra numarası ve
diğer bilgileri bildirmek amacıyla bir seçmen bilgi kağıdı hazırlanır ve
seçim çevrelerinin özelliklerine göre Yüksek Seçim Kurulunca tespit
edilen esaslar dairesinde gönderilir veya dağıtılır.

Seçmen bilgi kağıdı hiçbir surette kimlik belirlemesinde belge olarak
kullanılmaz; bu husus kağıdın üzerine yazılır.

*Seçmen kütüğü il ve ilçe listesi:*

**Madde 45 – (Değişik: 17/5/1979 - 2234/1 md.)**

Seçmen kütüğünde yazılı seçmenlere ait bilgiler; her yıl seçmenlerin
oturdukları il ve ilçeye göre ayrılmış listeler halinde, il ve ilçe
seçim kurulu başkanlıklarına birer nüsha gönderilir.

Bu listelerin son iki yıllık olanı kurul üyelerinin incelemelerine açık
tutulur.

Bu listelerin çıkarılma, gönderilme ve saklanma kural ve yöntemleri
Yüksek Seçim Kurulunca belirlenir.

Yüksek Seçim Kurulu Seçmen Kütüğü Genel Müdürlüğü; ülke, il ve ilçe
düzeyinde seçmen soyadı alfabe ve seçmen kütüğü sıra numarasına göre
düzenlenmiş listelerin; düzenleme, siyasi partilerin inceleme kural ve
sürelerini belirler.

*Çalışmaların görüşülmesi:*

**Madde 46 – (Değişik: 17/5/1979 - 2234/1 md.)**

Seçmen Kütüğü Genel Müdürlüğünün program, tasarım, alınan sonuçlar,
hazırlanan genelgeler ve tüm uygulamalarını tanıtan raporu, 14 üncü
maddenin dördüncü fıkrasına göre ilan edilen siyasi partilerin
gönderecekleri birer temsilcinin, Yüksek Seçim Kurulu üyelerinin, Seçmen
Kütüğü Genel Müdürü ve gerekli gördüğü üç personelinin katılacağı ve
Yüksek Seçim Kurulu Başkanı başkanlığında yapılacak toplantıda
görüşülür.

Toplantı günü üç ayda bir olmak üzere, Yüksek Seçim Kurulu Başkanı
tarafından saptanır. Toplantı, belirlenen gün ve saatte gelenlerle
yetinilerek açılır. Bu toplantılarda, katılanların, çalışmalar hakkında
bilgi alması amaçlanır, karar alınmaz.

Toplantı, bu maddede yazılı olanlar dışındakilere kapalıdır. Görüşme
özeti Yüksek Seçim Kurulunca katılanlara toplantıdan sonraki bir ay
içinde gönderilir.

Toplantının toplanma ve görüşme kuralları, Yüksek Seçim Kurulu
tarafından belirlenir ve katılacaklara bildirilir.

*Seçmen kütüğünün saklanması ve ilgililere verilmesi: ^(1)^*

**Madde 47 – (Değişik: 17/5/1979 - 2234/1 md.)**

Yüksek Seçim Kurulu Seçmen Kütüğü Genel Müdürlüğü; her yıl sonuna göre
seçmen kütüğünü ve bu kütükten elde edilmiş listenin bir suretini Yüksek
Seçim Kurulu Başkanına teslim eder.

Seçmen kütüğünün suretleri Seçmen Kütüğü Genel Müdürlüğünde kalır.

Yüksek Seçim Kurulu Başkanına teslim edilen seçmen kütüğünü saklama ve
inceleme kuralları Yüksek Seçim Kurulu tarafından belirlenir ve
yayınlanır.

**(Ek : 29/11/2000 - 4609/1 md.)** Seçmen kütükleri; seçimlere katılma
yeterliliğini taşıyan siyasi parti merkezlerince yahut yetkilendirilmiş
il veya ilçe başkanlarınca, talep edildiğinde; Yüksek Seçim Kurulu
tarafından belirlenen gideri Maliye veznesine yatırılmak ve makbuzu
ibraz edilmek kaydı ile, bir seçim döneminde iki defadan fazla olmamak
üzere ilçe seçim kurulu başkanınca, bilgisayar ortamında veya liste
düzeyinde imza mukabilinde, istek sahibine verilir.

*——————————*

*(1) Bu madde başlığı, “Seçmen kütüğünün saklanması” iken 29/11/2000
tarihli ve 4609 sayılı Kanunla metne işlendiği şekilde
değiştirilmiştir.*

3643

Seçmen Kütüğü Genel Müdürlüğündeki bilgilerden, diğer devlet
kuruluşlarının yararlanma yöntem ve kuralları, yasa ile düzenlenir.

*Seçmen kartlarının dağıtılması:*

**Madde 48 – (Mülga: 17/5/1979 - 2234/5 md.)**

İKİNCİ KESİM

*Seçim Propagandası*

*Propaganda serbestliği ve süresi:*

**Madde 49 – (Değişik: 25/8/1961 - 356/1 md.)**

Seçimlerde propaganda, bu kanun hükümleri dairesinde serbesttir.

**(Değişik: 10/9/1987 - 3403/1 md.)** Propaganda, oy verme gününden
önceki onuncu günün sabahında başlar ve oy verme gününden önceki günün
saat 18.00'inde sona erer.

*Açık yerlerde propaganda:*

**Madde 50 –** Seçim zamanında, genel yollar üzerinde, mabetlerde, kamu
hizmeti görülen bina ve tesislerde ve ilçe seçim kurullarınca
gösterileceklerden başka meydanlarda toplu olarak sözlü propaganda
yapılması yasaktır.

İlçe seçim kurulları, gidiş - gelişi bozmıyacak ve pazarların
kurulmasına engel olmıyacak surette toplantıların genel olarak yapıldığı
ve varsa elektrik tesisatı olan yerleri seçmek suretiyle hangi
meydanlarda toplu olarak sözlü propaganda yapılabileceğini tesbit
ederler.

Siyasi partilerin toplu olarak sözlü propaganda yapmak için müracaatları
üzerine, toplantı, meydan, gün, sıra ve saatlerini ilçe seçim kurulu ad
çekme ile belirtir ve ilgililere tebliğ eder. Bağımsız adaylar için de
aynı suretle haftada bir gün ayrılır.

**(Değişik son fıkra: 8/4/2010-5980/2 md.)** Açık yerlerde, güneşin
batmasını müteakip ikinci saatin sonundan güneşin doğmasına kadar toplu
olarak sözlü propaganda yapılamaz.

*Kapalı yerlerde propaganda:*

**Madde 51 –** Seçimlere katılan siyasi partiler veya bağımsız adaylar
adına kapalı yer toplantısı yapılabilir.

Kapalı yer toplantısı yapmak isteyenler, üç kişilik bir heyet kurar ve
en yakın zabıta amir veya memuruna haber verirler. Köylerde, muhtara
veya vekiline haber vermek kafidir.

Heyetin görevleri, toplantının düzenini sağlamak, kanunlara karşı
hareketleri, edep törelerine aykırı veya suç işlemeye kışkırtıcı mahiyet
taşıyan söz veya fiilleri, önlemektir.

Heyet, yukarıki fıkraya aykırı bir durum baş gösterdiğinde, bunu
önlemeye çalışır, gerekirse zabıtayı çağırır.

Heyet, toplantıda hazır bulunanlardan söz alacak olanları tayin ve
tahdit edebilir.

Bu toplantılarda yapılacak konuşmalar, 56 ncı madde hükmü saklı kalmak
üzere, hoparlörle yayınlanabilir.

Kapalı yer toplantılarına, toplantıyı idare eden heyetin isteği veya
yetkili seçim kurullarının kararı dışında, zabıta amir ve memurları,
muhtar veya ihtiyar meclisleri, hiçbir suretle müdahale edemezler.

Mabetlerde, okullarda, kışla, karargah, ordugah gibi askeri bina ve
tesislerle askeri mahfillerde ve kamu hizmeti görülen diğer yerlerde,
kapalı yer toplantısı yapılamaz.

3644

*Seçim büroları*

**Madde 51/A –** **(Ek: 8/4/2010-5980/3 md.)**

Seçimin başlangıç tarihinden itibaren, seçime katılan siyasi partiler ve
bağımsız adaylar, katıldıkları seçim çevrelerinde seçim çalışmalarını
yürütmek üzere seçim büroları açabilirler. Ancak Devlet ve diğer kamu
tüzel kişileri ve bunlara bağlı kuruluşlara, Devletin veya diğer kamu
tüzel kişilerinin doğrudan doğruya ya da dolaylı olarak katıldığı
teşebbüs ve ortaklıklara, özel gelir kaynakları ve özel imkanları
kanunla sağlanmış kamu yararına çalışan derneklere ve Devletten yardım
sağlayan ve vergi muafiyeti olan vakıflara, kamu kurumu niteliğindeki
meslek kuruluşları ile üretici birlikleri, kooperatif birlikleri,
bankalar ve sendikalara ait bina ve tesisler bu amaçla kullanılamaz.

Seçim bürosu, siyasi partilerin il veya ilçe başkanlıkları ile bağımsız
adayların, büronun adresini ve en az bir sorumlusunun kimlik ve iletişim
bilgilerini içeren bildirimi seçimin başlangıcından yazılı propagandanın
başlangıç tarihine kadar mahallin en büyük mülki amirine, propaganda
süresinin başlamasından sonra ilçe seçim kuruluna vermeleriyle açılmış
sayılır. Bildirim suretiyle açılan seçim bürolarının listesi, mahallin
en büyük mülki amiri tarafından ilçe seçim kurullarına gönderilir.

Açılma şartlarını taşımayan seçim bürolarının ilgilisine bu
eksikliklerin üç gün içinde tamamlanması için süre verilir. Bu süreye
uyulmaması halinde bürolar, şartları tamamlanıncaya kadar mülki
amirlerce kapatılır.

Diğer seçim faaliyetleri saklı kalmak üzere seçim bürolarında görüntülü
ve sesli propaganda yapılabilir. Ancak, seçim bürolarında yapılacak
sesli yayınlar, çevresel gürültü ile ilgili mevzuata uygun olmak
zorundadır.

Seçim büroları saat 09.00’dan 23.00’e kadar halka açık faaliyette
bulunabilir.

*Radyo ve televizyonla propaganda:*

**Madde 52 – (Değişik: 17/5/1979 - 2234/1 md.)**

**(Değişik: 10/6/1983 - 2839/46 md.)** Özel kanunlardaki hükümler saklı
kalmak üzere, seçime katılan siyasi partiler, oy verme gününden önceki 7
nci günden itibaren oy verme gününden önceki gün saat 18.00'e kadar
radyo ve televizyonda propaganda yapabilirler.

**(Değişik: 23/5/1987 - 3377/3 md.)** Seçime katılan;

a\) Siyasi partilere ilk gün 10, son gün 10 dakikayı geçmemek üzere,
programlarını ve yapacakları işleri anlatan iki konuşma,

b\) Mecliste grubu bulunan siyasi partilerin herbirine ilaveten 10'ar
dakikalık propaganda,

c\) **(Değişik: 27/10/1995 - 4125/4 md.)** İktidar partisine veya iktidar
partilerinden büyük olanına 20 dakikalık, iktidar partilerinden
diğerlerine 15'er dakikalık ilave propaganda.

3644-1

d\) Ana muhalefet partisine ilaveten 10 dakikalık propaganda,

Hakkı verilir. Bu propaganda sürelerinin yarısını aşmamak üzere siyasi
partiler bu propagandalarını görüntülü olarak da verebilirler. Görüntülü
propagandalar TRT dışında hazırlatılır. Görüntülü propagandalarda siyasi
partiler yaptıkları ve yapacakları icraatı anlatırlar. Bu
propagandalarda suç teşkil edecek görüntülere yer verilemez. Siyasi
partilerin bu propagandaları bir defada iki dakikadan az olamıyacağı
gibi bir günde toplam süresi on dakikayı geçemez. Siyasi partiler
propaganda haklarını TRT'nin birden fazla kanalına dağıtabilirler.
Yüksek Seçim Kurulu, TRT imkanlarına göre bu görüntülerin hangi süre
içinde TRT'ye teslim edileceğini ve TRT'deki gösterilme zamanlarını
tanzim eder. Bu görüntülerde suç teşkil eden bir husus bulunduğu
takdirde Yüksek Seçim Kurulu bunların yayımına izin vermez.

Siyasi partiler radyo ve televizyonla ilk konuşmalarında seçim
beyannamelerini izah ederler.

Radyo ve televizyon konuşmaları Türkiye'deki bütün radyo ve televizyon
postaları ile aynı zamanda yayınlanır.

Radyo ve televizyonda, yayınlanacak propaganda konuşmalarının her gün
hangi saatte, hangi parti adına yapılacağı, Türkiye Radyo ve
Televizyonları tarafından haber yayınları sırasında, önceden duyurulur.

**(Değişik: 10/6/1983 - 2839/46 md.)** Radyo ve televizyonda yapılacak
propaganda yayınlarının, tam bir tarafsızlık ve eşitlik içinde
yapılması, Yüksek Seçim Kurulu ile Türkiye Radyo ve Televizyon Kurumu
tarafından sağlanır.

**(Değişik: 28/3/1986 - 3270/22 md.)** Televizyonda seçime katılan
siyasi partiler adına (...) ^(1)^ yukarıdaki fıkralar gereğince
yayınlanacak propaganda konuşmalarında Türk Bayrağı ile Yüksek Seçim
Kurulunun tespit edeceği yere asılacak olan bu kurulun belirlediği
büyüklükteki parti bayrağı ve konuşmayı yapan kişi dışında hiçbir
görüntüye yer verilmez Konuşmacılar, ceket giyme ve kravat takmak
zorundadırlar; bayanlar tayyör giyerler.

**(Mülga fıkra: 10/9/1987 - 3403/2 md.)**

**(Ek: 27/10/1995 - 4125/4 md.)** Özel radyo ve televizyonlarda siyasi
partilerin propaganda konuşmaları TRT'de uygulanan usul ve esaslara göre
yapılır. Bu yayınlar ulusal nitelikte olanlarda Yüksek Seçim Kurulunca,
yerel nitelikte olanlarda İl Seçim Kurullarınca tanzim ve denetlenir. Bu
hüküm dışında propagandaya ilişkin yayın yapılamaz. Bu hükme aykırı
davrananlar hakkında 298 sayılı Seçimlerin Temel Hükümleri ve Seçmen
Kütükleri Hakkında Kanunun 151/2 hükmü uygulanır.

——————————

*(1) Bu fıkradaki "2 nci fıkranın (d) bendi dışında" ibaresi Anayasa
Mahkemesinin 22/5/1987 tarih ve E. 1987/3, K. 1987/13 sayılı kararı ile
iptal edilmiştir.*

3644-2

*Müracaat:*

**Madde 53 – (Değişik: 17/5/1979 - 2234/1 md.)**

Seçimlere katılan siyasi partilerin genel merkezleri radyo ve
televizyonda propaganda yapmak istediklerini oy verme gününden önceki
yirmi birinci gün akşamına kadar Yüksek Seçim Kuruluna yazılı olarak
bildirirler.

*Yayın zamanının tesbiti:*

**Madde 54 – (Değişik: 17/5/1979 - 2234/1 md.)**

Yüksek Seçim Kurulu, radyo ve televizyonda yayın için başvuran partiler
arasında, bunların birer temsilcisiyle Türkiye Radyo - Televizyon Kurumu
temsilcilerinin önünde ad çekerek yayın zaman ve sıralarını tayin eder.
Bu ad çekme, oy verme gününden en az yirmi gün önce yapılır. Radyo ve
televizyon yayınlarının başlangıç saati, partilerin sayısı ve en uygun
dinleme imkanları gözönüne alınarak Yüksek Seçim Kurulunca
kararlaştırılır. Radyo ve televizyon yayınları en geç saat 22.00 ye
kadar devam eder.

*Radyo ve televizyon konuşmalarının tesbiti:*

**Madde 55 – (Değişik: 17/5/1979 - 2234/1 md.)**

Siyasi partiler adına radyo ve televizyon ile yapılacak konuşmalar,
Yüksek Seçim Kurulunun görevlendireceği bir kurul üyesi huzurunda adına
konuşma yapılacak siyasi partinin isteğine uygun olarak yayından önce
veya yayın sırasında ses ve görüntü alma cihazı ile tespit edilir.
Konuşmanın hangi parti adına ve kimin tarafından yapıldığına dair
görevli kurul üyesiyle radyo ve televizyon idaresinde görevli en az iki
kişi tarafından tutanak düzenlenir. Konuşmaları tespit eden bant ve sair
tespit araçları Yüksek Seçim Kurulu tarafından saklanır.

Konuşmalar bir dava konusu yapıldığı ve istenildiği takdirde merciine
verilir.

Suç teşkil eden konuşmaları yapanlar hakkında kanunen belli olan cezalar
bir mislinden iki misline kadar artırılarak hükmolunur.

*Özel radyo ve televizyonlarla yayın:^(1)(2)^*

**Madde 55/A-** **(Yeniden düzenleme: 15/7/2003-4928/3 md.)**

Seçimlerin başlangıç tarihinden oy verme gününün bitimine kadar özel
radyo ve televizyon kuruluşları, yapacakları yayınlarda 2954 sayılı
Türkiye Radyo ve Televizyon Kanununun 5, 20, 22 ve 23 üncü maddeleri ile
31 inci maddesinin ikinci fıkrası hükümlerine tâbidir.

**(Ek ikinci fıkra: 8/4/2010-5980/4 md.)** Seçimin başlangıç tarihinden
itibaren oy verme gününden önceki yirmi dört saate kadar olan sürede,
siyasi partiler veya adaylar radyo ve televizyonlarda birlikte veya ayrı
ayrı açık oturum, röportaj, panel gibi programlara katılarak görüşlerini
açıklayabilirler. Siyasi partiler veya adayların açık veya kapalı yer
toplantıları, radyo ve televizyonlarda canlı olarak yayınlanabilir.

Yukarıdaki fıkra hükümlerine göre özel radyo ve televizyonların yayın
ilkelerinin belirlenmesinde, Yüksek Seçim Kurulu görevli ve yetkilidir.

\_\_\_\_\_\_\_\_\_\_\_\_\_\_\_\_\_

*(1) Bu madde başlığı "Özel Radyo ve Televizyonlarla Yayın:" iken,
15/7/2003 tarihli ve 4928 sayılı Kanunun 3 üncü maddesiyle metne
işlendiği şekilde değiştirilmiştir.*

*(2) Bu maddeye, 8/4/2010 tarihli ve 5980 sayılı Kanunun 4 üncü
maddesiyle ikinci fıkra olarak bir fıkra eklenmiş ve sonraki fıkralar
buna göre teselsül ettirilmiştir.*

3645

Yapılacak yayınların yukarıdaki esaslara uygunluğunun gözetim, denetim
ve değerlendirilmesinde, ülke çapında yayın yapan özel radyo ve
televizyonlar için Yüksek Seçim Kurulu; bunun dışında yayın yapan özel
radyo ve televizyonlar için yayının yapıldığı yer ilçe seçim kurulları
görevli ve yetkilidir.

İlçe seçim kurullarının verdiği kararlara karşı, yirmidört saat içinde
il seçim kurullarına itiraz edilebilir. İl seçim kurulu kararları
kesindir.

Ülke çapında yayın yapan özel radyo ve televizyonların hangileri
olduğunu belirlemeye Yüksek Seçim Kurulu yetkilidir. Yüksek Seçim
Kurulunun buna ilişkin kararı Resmî Gazetede yayımlanır.

*Basın, iletişim araçları ve internette propaganda*

**Madde 55/B –** **(Ek: 8/4/2010-5980/5 md.)**

Seçime katılan siyasi partiler ve bağımsız adaylar, seçim propaganda
süresinin sona ermesine kadar, yazılı basında ilan ve reklam yoluyla
veya internet sitesi açarak sözlü, yazılı veya görüntülü propaganda
yapabilirler.

Vatandaşların, elektronik posta adreslerine gönderilecek mesajlarla,
taşınabilir veya sabit telefonlarına sesli, görüntülü veya yazılı mesaj
göndermek suretiyle propaganda yapılamaz. Ancak, siyasi partilerin kendi
üyelerine gönderdiği sesli, görüntülü veya yazılı mesajlar her zaman
serbesttir.

Oy verme gününden önceki on günlük sürede, yazılı, sözlü ve görsel basın
ve yayın araçları ile kamuoyu araştırmaları, anketler, tahminler, bilgi
ve iletişim telefonları yoluyla mini referandum gibi adlarla bir siyasi
partinin veya adayın lehinde veya aleyhinde veya vatandaşın oyunu
etkileyecek biçimde yayın yapılması ve herhangi bir surette dağıtımı
yasaktır. Bu sürenin dışında yapılacak yayınların; tarafsızlık,
gerçeklik ve doğruluk ilkelerine uygun olması şarttır. Kamuoyu
araştırmaları ve anketlerin yayınlanması sırasında, araştırmanın hangi
kuruluş tarafından yapıldığının, denek sayısının, araştırmanın kim
tarafından finanse edildiğinin açıklanması zorunludur.

Bu madde hükümlerine göre yapılacak propagandaların ve yayınların
ilkeleri Yüksek Seçim Kurulunca belirlenir.

*Hoparlörle propaganda: ^(1)^*

**Madde 56 – (Değişik: 17/5/1979 - 2234/1 md.)**

Seçim takviminin başlangıcından itibaren seçim propagandasının sona
erdiği ana kadar Hoparlörle propaganda, halkın huzur ve rahatını
bozmamak ve 50 nci maddenin son fıkrası hükümlerine uymak şartıyla
serbesttir. Şu kadar ki, başka bir parti veya bağımsız aday adına açık
veya kapalı yer toplantısı yapılan saatlerde, bu toplantıların yapıldığı
yer veya binalardan işitilecek ve bu toplantıları rahatsız edecek
biçimde hoparlörle propaganda yapılamaz.

*–––––––––––––––*

*(1) 13/3/2008 tarihli ve 5749 sayılı Kanunun 8 inci maddesiyle; bu
maddenin başına "Seçim takviminin başlangıcından itibaren seçim
propagandasının sona erdiği ana kadar" ibaresi eklenmiş ve metne
işlenmiştir.*

3646

İlçe seçim kurulları kendiliğinden veya siyasi partilerin istekleri
üzerine mahallin özelliklerini gözönünde tutarak hoparlörle yayının
yerini, zamanını, süresini ve diğer şartlarını tespite yetkilidir.

Siyasi partiler isterlerse ilçe seçim kurulunun düzenleyeceği programa
göre varsa belediye hoparlörlerinden bedeli karşılığında eşit surette
faydalanabilirler.

Propaganda amaçlı yayın ve malzeme dağıtma ^(1)^

**Madde 57 – (Değişik: 8/4/2010-5980/6 md.)**

Seçime katılan siyasi partiler ve adaylar, seçimin başlangıç tarihinden
seçim propaganda süresinin sona ermesine kadar, kendilerini tanıtıcı
nitelikte broşür, el ilanları, parti bayrağı, poster, afiş veya ses ve
görüntü içeren CD, DVD gibi her türlü yayını dağıtmakta serbesttir.
Siyasi partiler ve adayların, bu fıkrada belirtilenler dışında herhangi
bir hediye ve eşantiyon dağıtmaları, dağıttırmaları veya bunların üçüncü
şahıslar ya da kurum ve kuruluşlar aracılığı ile dağıtılması yasaktır.

Bu maddede belirtilen yayın veya malzemeleri dağıtacak kimselerin on
sekiz yaşını doldurmuş olması şarttır.

Propaganda yayınlarına ilişkin yasaklar ve propagandada kullanılacak
dil:^(2)^

**Madde 58 – (Değişik: 8/4/2010-5980/7 md.)**

Propaganda için kullanılan el ilanları ve diğer her türlü matbuat
üzerinde Türk Bayrağı ve dini ibareler bulundurulması yasaktır.

**(Değişik:2/3/2014-6529/1 md.)** Siyasi partiler ve adaylar tarafından
yapılacak her türlü propaganda, Türkçe’nin yanı sıra farklı dil ve
lehçelerde de yapılabilir.

Muafiyet:

**Madde 59 – (Değişik: 17/5/1979 - 2234/1 md.)**

Propaganda için kullanılan el ilanı mahiyetindeki matbualar, seçimin
başlangıcından propaganda süresinin sonuna kadar her türlü harç ve
resimlerden muaftır.

*İlan ve reklam yerleri ^(3)^*

**Madde 60 – (Değişik: 8/4/2010-5980/8 md.)**

Siyasi partiler ve adaylar, seçim bürolarına, seçimin başlangıç
tarihinden itibaren, seçim propaganda süresinin sona erdiği tarihe
kadar, parti bayrağı, afiş, poster, pankart ve benzeri malzemeleri
asabilir veya yapıştırabilirler. Siyasi partiler genel merkez, il, ilçe
ve belde binalarına sayılan malzemeleri her zaman asabilir veya
yapıştırabilir.

Siyasi partiler ve adaylar seçimin başlangıç tarihinden seçim propaganda
süresinin sona ermesine kadar, açık veya kapalı yer toplantıları ile
taşıtlarında; parti bayrağı, afiş, poster, pankart ve benzeri ilan ve
reklam malzemesi kullanmakta serbesttirler.

Miting günü, miting alanı çevresindeki güzergâhlarda, toplantı bitimine
kadar bu malzemelerin kullanılması serbesttir.

––––––––––––––

\(1) Bu madde başlığı “El ilanları:” iken, 8/4/2010 tarihli ve 5980
sayılı Kanunun 6 ncı maddesiyle metne işlendiği şekilde
değiştirilmiştir.

\(2) Bu madde başlığı “Propaganda yayınlarına ilişkin yasaklar” iken,
2/3/2014 tarihli ve 6529 sayılı Kanunun 1 inci maddesiyle metne
işlendiği şekilde değiştirilmiştir.

\(3) Bu madde başlığı “Duvar ilanı ve afişle propaganda yapmak yasağı:”
iken, 8/4/2010 tarihli ve 5980 sayılı Kanunun 8 inci maddesiyle metne
işlendiği şekilde değiştirilmiştir.

3646-1

Yukarıda sayılan yerler dışında, propaganda ilan ve reklam malzemeleri,
ancak, seçim kurullarınca gösterilecek yerlere aşağıdaki fıkralarda
belirtilen usul ve esaslara göre asılır ve yapıştırılır.

Seçime katılan siyasi partiler ve bağımsız adaylar, oy verme gününden
önceki otuzuncu günden itibaren, kendilerini tanıtıcı poster, parti
bayrağı, ilan, pankart veya afiş gibi malzemeleri asmak veya yapıştırmak
amacıyla, o seçim çevresi içinde, belediyelerce doğrudan kullanılan ve
ilçe seçim kurullarınca belirlenen sabit ilan ve reklam yerlerinden
süresi, sayısı ve ücreti eşit olmak şartıyla yararlanabilirler. Şu kadar
ki seçim zamanı dışında ücretsiz olarak isteklisine tahsis edilen ilan
ve reklam yerleri için ücret talep edilemez. Bu yerler siyasi partiler
ve bağımsız adaylar arasında eşit olarak paylaştırılır.

Belediyelerin izni ile özel kişi ve kuruluşlarca kurulan veya
belediyelere ait olup da özel kişi ve kuruluşlara kiraya verilen sabit
ilan ve reklam yerlerinin, bu kişi ve kuruluşlar tarafından siyasi
propaganda amacıyla kullandırılabilmesi için, bu hususta ilçe seçim
kurulu başkanlığına yapılacak başvuru üzerine, ilçe seçim kurulunca, söz
konusu yerlerin bu madde hükümlerine göre tahsisi gerekir.

İlçe seçim kurulu, o seçim çevresi içindeki ticari amaçlı sabit ilan ve
reklam yerlerini oy verme gününden önceki kırkıncı güne kadar
belirleyerek, seçime katılan tüm siyasi partilere ve bağımsız adaylara
yazılı olarak bildirir. Siyasi partiler ve bağımsız adaylar bu
bildirimden itibaren üç gün içinde yararlanmak istedikleri ilan ve
reklam yerlerini ve süresini yazılı olarak ilçe seçim kuruluna
bildirirler.

İlçe seçim kurulu, başvuruda bulunan siyasi parti ve bağımsız adaylar
arasında bu maddeye göre tahsis yapar.

Aynı ilan ve reklam yerleri için birden fazla siyasi parti ve bağımsız
adayın talepte bulunması halinde, ilçe seçim kurulu, ilgilileri aynı
anda davet ederek son tercihlerini yazılı olarak bildirmelerini ister.
İlgili parti veya bağımsız adaylar arasında anlaşma olmaması durumunda
ilan ve reklam yerleri ad çekme işlemi yapılarak eşit süre, sayı ve
ücret karşılığında tahsis edilir. Ad çekme işlemi, birden fazla istekte
bulunulan her bir ilan ve reklam yeri için, propaganda süresinin tamamı,
istekli sayısına bölünmek suretiyle, eşit sürelerle yapılır.

Şehir dışında karayolları kenarında bulunan sabit ilan ve reklam
yerlerini de aynı usulle belirlemeye ve tahsis etmeye il seçim kurulu
yetkilidir. Ancak il seçim kurulu bu yetkisini, yetkili ilçe seçim
kuruluna devredebilir.

Ad çekme işleminden sonra, ilan ve reklam yerinden yararlanmak
istemediğini il veya ilçe seçim kuruluna yazılı olarak bildiren siyasi
parti veya bağımsız aday için ayrılan yerler, başvuruda bulunan siyasi
parti veya bağımsız adaya tahsis edilebilir.

Bu Kanunda yasaklanan yerler dışında, kamuya açık alanlara
yerleştirilmiş görüntülü reklam ve ilan yapmaya uygun sabit dijital
reklam panoları vasıtasıyla da görüntülü propaganda yapılabilir. Ancak
bu araçlarla sesli propaganda yapılamaz. Bu panoların hangi gün ve
saatlerde siyasi propagandalar için kullanılacağı seçim kurulları
tarafından belirlendikten sonra, bu süre içinde yapılacak
propagandaların sıra ve süresi yukarıdaki fıkralarda belirtilen usule
göre belirlenerek, siyasi parti veya bağımsız adaylara tahsisi yapılır.

3646-2

Vatandaşlar, oy verme gününden önceki otuzuncu günden itibaren,
propaganda süresinin bitimine kadar konutlarına, işyerlerine veya
taşıtlarına, partilere veya adaylara ait bayrak, afiş veya poster gibi
tanıtıcı malzemeleri asabilir veya yapıştırabilirler. Bu ilan ve
reklamlar her türlü vergi ve harçtan muaftır.

Bu maddede belirtilen ilan ve reklam malzemeleri, birinci fıkrada
belirtilen yerler dışında, seçim propaganda süresinin sona erdiği andan
itibaren hiçbir suretle asılamaz, yapıştırılamaz ve teşhir edilemez.

Bu maddenin uygulanmasına ilişkin usul ve esaslar Yüksek Seçim Kurulunca
belirlenir.

*İlan ve reklam yerleri ile ilgili yasaklar ^(1)^*

**Madde 61 – (Mülga: 17/5/1979-2234/5 md.; Yeniden düzenleme:
28/12/1993-3959/4 md.; Değişik: 8/4/2010-5980/9 md.)**

Seçimin başlangıç tarihinden oy verme gününü takip eden güne kadar
siyasi partiler, bağımsız adaylar, herhangi bir kurum veya kuruluş ya da
vatandaşlar tarafından, bu Kanunda belirtilen yerler dışında, siyasi
ilan ve reklam içeren afiş, poster, pankart veya parti bayrağı gibi
malzemelerin asılması, yapıştırılması veya teşhiri yasaktır. Aksi halde,
bu ilan ve reklamlar kaldırılır ve masrafları ilgilisinden tahsil
edilir. Bu maddede belirtilen yasaklarla ilgili işlem yapma yetkisi,
seçimin başlangıç tarihinden oy verme gününden önceki otuzuncu güne
kadar mülki makamlara, son otuz gün içinde ilçe seçim kurullarına
aittir. Belediyeler, bu maddede belirtilen yetkili mercilerin talebi
üzerine, maddeye aykırı hususları gidermek için gerekli araç, gereç ve
personeli sağlamakla yükümlüdür.

Seçimin başlangıç tarihinden oy verme gününü takip eden güne kadar;
şehir içi veya şehir dışında, toplu taşıma amacıyla kamu hizmetlerinde
kullanılan hava, kara, deniz ve raylı sistem taşıtlarında yer alan
reklam yerleri ve araçlarında siyasi propaganda içeren yayın yapılamaz.
Yolcuların inip bindiği kapalı alanlarda da bu hüküm uygulanır. İlçe
seçim kurulları, bu fıkradaki yasaklara aykırılıkların önlenmesi için
mülki makamlar vasıtasıyla gerekli denetimi yaparlar.

——————————

*(1) Bu madde başlığı “Başka yerlere asma, kamuoyu yoklamaları ve hediye
dağıtma yasağı” iken, 8/4/2010 tarihli ve 5980 sayılı Kanunun 9 uncu
maddesiyle metne işlendiği şekilde değiştirilmiştir.*

3647

*Matbua dağıtımı:*

**Madde 62 –** El ilanı mahiyetindeki matbuaları dağıtacak kimselerin
seçme yeterliğini haiz olmaları şarttır.

Devlet, katma bütçeli idareler, il özel idareleri, belediyelerle bunlara
bağlı daire ve müesseseler, İktisadi Devlet teşekkülleri ve bunların
kurdukları müesseseler ve ortaklıkları ile diğer kamu tüzel
kişiliklerinde memur ve hizmetli olarak çalışanlar, ilan dağıtamazlar.

*Seçim süresince yapılamıyacak işler:*

**Madde 63 –** 62 nci maddede sayılanlarla, umumi menfaatlere hadim
cemiyetler ve bunlarda görev almış bulunan memur ve hizmetliler
seçimlerde de tarafsızlıklarını muhafaza etmek zorundadırlar.

Yukarıda yazılı olanların, 5830 sayılı kanunda yazılı yasak hükümleri
saklı kalmak üzere seçim süresince :

a\) Siyasi partilere veya adaylara her ne nam ile olursa olsun bağış ve
yardımlarda bulunmaları,

b\) Memur ve hizmetlileriyle her türlü araç ve gereç ve imkanlarını
siyasi bir partinin veya adayın emrinde veya her hangi bir siyasi
faaliyette çalıştırmaları, kullanmaları veya kullandırmaları yasaktır.

Birinci fıkrada yazılı olanlarla, Bankalar Kanununa tabi teşekküllerin,
siyasi bir partinin lehinde veya aleyhinde veya vatandaşın oyuna tesir
etmek maksadiyle her türlü yayınlarda bulunmaları yasaktır. ^(1)^

Daha önce basılmış ve yayınlanmış ve yukarıki fıkradaki mahiyeti taşıyan
her türlü kitap, broşür, afiş ve bunlara benzer yayınlar da aynı hükme
tabidir.

*Törenlere ait yasaklar:*

**Madde 64 – (Değişik: 19/2/1987 - 3330/4 md.)**

Seçim propagandasının başlangıç tarihinden oy verme gününü takip eden
güne kadar olan süre içinde, 62 nci maddede sayılı bütün daire, teşekkül
ve müesseselerle Bankalar Kanununa tabi teşekküllere ait kaynaklardan
yapılan iş ve hizmetler dolayısıyla, (açılış ve temel atma dahil)
törenler tertiplemek, nutuklar söylemek, demeçler vermek ve bunlar
hakkında her türlü vasıtayla yayınlarda bulunmak yasaktır. (...) ^(2)^

*Başbakan ve bakanlara ilişkin yasaklar:*

**Madde 65 – (Değişik birinci fıkra: 19/2/1987 - 3330/5 md.)**

Seçim propagandasının başlangıç tarihinden oy verme gününü takip eden
güne kadar olan süre içinde Başbakan ve bakanlarla, milletvekilleri,
yurt içinde yapacakları seçim propagandası ile ilgili gezileri makam
otomobilleri ve resmi hizmete tahsis edilen vasıtalarla yapamazlar. Bu
maksatla yapacakları gezilerde, protokol icabı olan karşılama ve
uğurlamalarla törenler yapılamaz ve resmi ziyafet verilemez.

Yukarıda yazılı süre içinde Başbakan ve Bakanlar seçimle ilgili
faaliyetlerinde ve konuşmalarında bu kanun hükümleriyle bağlıdırlar.

——————————

*(1) Bu hükmün uygulanmasında ek 6 ncı maddeye bakınız.*

*(2) Bu maddedeki "Bu maddedeki yasaklar ara seçimlerde seçim çevresiyle
sınırlıdır." ibaresi Anayasa Mahkemesinin 22/5/1987 tarih ve E. 1987/6,
K. 1987/14 sayılı kararı ile iptal edilmiştir.*

3648

*Memurların gezilere katılma yasağı:*

**Madde 66 – (Değişik: 19/2/1987 - 3330/6 md.)**

Seçim propagandasının başlangıç tarihinden oy verme gününü takip eden
güne kadar geçen süre içinde Başbakan, bakanlar, milletvekilleri ve
adayların seçim propagandası ile ilgili olarak yapacakları gezilere hiç
bir memur katılamaz.

ÜÇÜNCÜ KESİM

*Araçlar*

*Araçların sağlanması:*

**Madde 67 –** Seçim kurulu başkanları, seçim için gerekli bütün
araçları ve parayı zamanında ve muntazam bir surette sağlamak ve
yerlerine göndermekle yükümlüdürler.

Bu hususlarda kurul başkanlarının emirleri üzerine zabıta amir ve
memurları, belediyeler ve muhtarlıklar gerekli yardımlarda bulunması
zorundadırlar.

*Oy verme araçları ve teslimi: ^(1)^*

**Madde 68 – (Değişik: 17/5/1979 - 2234/1 md.)**

**(Ek birinci fıkra: 8/4/2010-5980/10 md.)** Oy sandıkları, eni 40, boyu
55, yüksekliği 50 santimetre, şeffaf, ısıya ve kırılmaya dayanıklı sert
plastikten mamûl, kapağı iple bağlanıp mühürlenmeye elverişli ve
kapağının üzerinde zarfların atılmasına uygun; boyu 25, eni 1 santimetre
ebatlarında bir açıklık olacak şekilde yaptırılır.

**(Ek ikinci fıkra: 8/4/2010-5980/10 md.)** Milletvekili, il genel
meclisi üyeliği, belediye ve muhtarlık seçimlerinde oylar ayrı
sandıklarda kullanılır.

**(Ek üçüncü fıkra: 8/4/2010-5980/10 md.)** Seçimlerde kullanılacak oy
verme kabinleri, eni 120, boyu 120, yüksekliği 180 santimetre; portatif,
hafif metal profil üzerinde, bir tarafı açılıp kapanabilir ve içini
göstermeyen koyu renk dayanıklı sentetik kumaşla kaplı, kolay
taşınabilir ve katlanabilir olacak şekilde yaptırılır.

**(Ek dördüncü fıkra: 8/4/2010-5980/10 md.)** Sandıkların ve oy
kabinlerinin üzerinde Yüksek Seçim Kurulu ibaresi ve logosu bulunur.
Yüksek Seçim Kurulu zorunlu hallerde, bu maddenin amacına uygun biçimde
oy sandıkları ve kabinlerinin standartlarında gerekli değişiklikleri
yapabilir.

**(Ek beşinci fıkra: 8/4/2010-5980/10 md.)** Seçimlerde kullanılacak
mühür, mürekkep ve ıstampayı oyların iptaline yol açmayacak şekilde
oluşturmaya Yüksek Seçim Kurulu yetkilidir.

Yüksek Seçim Kurulu Başkanlığı; il, ilçe seçim kurulları ile sandık
kurulları mühürlerini, (…) ^(2)^ ve seçim işleri için mahallerinde
sağlanamayan gerekli her çeşit kırtasiye ve gereçleri zamanında il ve
ilçe seçim kurulları başkanlıklarına gönderir ve o seçimde hangi
malzemenin sandık kurulu başkanlarına teslim edileceğini belirler. ^(2)^

––––––––––––––

*(1) 8/4/2010 tarihli ve 5980 sayılı Kanunun 10 uncu maddesiyle bu
maddeye birinci, ikinci, üçüncü, dördüncü ve beşinci fıkralar eklenmiş
diğer fıkralar buna göre teselsül ettirilmiştir.*

*(2) 13/3/2008 tarihli ve 5749 sayılı Kanunun 15 inci maddesiyle; bu
fıkrada bulunan "seçmen işaret boyası ve ıstampasını" ibaresi
yürürlükten kaldırılmıştır.*

3648-1

İl seçim kurulu başkanları, oy verme gününden en az on gün önce ilçe
seçim kurulları başkanlıklarına, ilçe seçim kurulu başkanları da oy
verme gününden en az kırksekiz saat önce, aşağıda yazılı eşyadan o seçim
için gerekli olanlarını sandık kurulları başkanlarına teslimini
sağlarlar.

1\. Seçim bölgesinde her sandık için ağzı mühürlü bir kese içine konulmuş
numaralı bir mühür (Hangi sandığa, hangi numaralı mühürün verildiği bir
tutanağa geçirilir.).

2\. Her seçim bölgesinde bulunacak kapalı oy verme yerleri sayısı
toplamına eşit miktarda çevre adaylarının onaylı listesi ile 76 ncı
maddede yazılı levha,

3\. İlçe seçim kurulu mühürü ile mühürlenmiş ve oy pusulalarının
konulmasına mahsus zarfları havi bir paket,

4\. Oy sandıkları,

5\. Sandık sayısınca ıstampa ve mürekkebi,

6\. Sandık sayısınca örneğine uygun onaylı tutanak defteri,

7\. Örneğine uygun basılı sayım cetvelleri,

8\. Örneğine uygun basılı tutanak kağıtları,

9\. Sandık sayısınca boş torba,

10\. Uygun sayıda kopya kalemi,

11\. Gerektiği takdirde oy verme yeri inşaası için malzeme,

12\. O seçim çevresinde, seçimin özelliğine göre yeteri kadar beyaz boş
kağıt ve gerekli başka eşya,

13\. Her yaprağı ilçe seçim kurulu tarafından mühürlü ve sonu onaylı, iki
nüsha sandık seçmen listesi,

14\. Siyasi partiler tarafından kapalı oy verme yerlerine konulmak üzere
ilçe seçim kurulu başkanına teslim edilmiş bulunan basılı oy pusulaları,

15\. Her bağımsız adayın, yalnız kendi ad ve soyadını taşıyan, ilçe seçim
kurulu başkanına teslim edilmiş bulunan oy pusulaları,

16\. Üstü ilçe seçim kurulunca mühürlü ve numaralı birleşik oy pusulası
paketi,

17\. Her sandık için "Evet" yazılı mühür,

18\. **(Mülga: 13/3/2008-5749/15 md.)**

*Tutanak defteri:*

**Madde 69 –** Her kurulda bir tutanak defteri bulunur. İl seçim
kurulları, kendi tutanak defterlerini; ilçe seçim kurulları da kendi
kurullarına ve sandık kurullarına ait tutanak defterlerini, sahifelerini
numaralamak ve mühürlemek suretiyle onaylarlar.

Kurulların işlem ve kararları bu defterlere yazılır ve başkan ve üyeler
tarafından imza olunur.

3648-2

DÖRDÜNCÜ BÖLÜM

*Seçim Günü İşleri*

BİRİNCİ KESİM

*Sandık Başı İşleri*

*Andiçme:*

**Madde 70 –** Sandık kurulu başkan ve üyeleri, oy verme günü göreve
başlamazdan önce, ilk iş olarak, sandık başında, sandık kurulu ve hazır
bulunanlar önünde birer birer şöyle and içerler:

(Hiçbir tesir altında kalmaksızın, hiç kimseden korkmadan, seçim
sonuçlarının tam ve doğru olarak belirmesi için, görevimi kanuna göre
dosdoğru yapacağıma, namusum, vicdanım ve bütün mukaddesatım üzerine and
içerim.)

*Görev ve yetkiler:*

**Madde 71 –** Sandık kurullarının başlıca görev ve yetkileri şunlardır:

1\. Sandık alanı içinde seçimin düzenle geçmesi için gereken tedbirleri
almak ve oy verme işlerini yürütmek ve denetlemek,

2\. Sandık alanında, sandığın konulacağı yeri tayin etmek ve sokak
başlarına bu yeri göze çarpacak surette gösterir işaretleri koymak veya
alışılmış araçlar ile duyurmak,

3\. Oy verme işleri hakkında ileri sürülecek itirazları incelemek ve bir
karara, bağlamak ve kararlarını tutanak defterine geçirerek altını
imzalamak,

4\. Bu kararlardan itiraza uğrayanları derhal ilçe seçim kuruluna
göndermek,

5\. Bu kanundaki esaslara göre sandığa atılmış olan oy pusulalarını
saymak, dökümlerini ve sonuçlarını tutanağa geçirmek ve bunları seçim
işlerine ait diğer evrak ile birlikte, derhal ilçe seçim kuruluna teslim
etmek,

6\. Kendisine kanunla verilen başkaca görevleri yapmak.

*Müşahitler:*

**Madde 72 –** Siyasi partilerin müşahitleri ile adayları ve bağımsız
adaylarla müşahitleri, sandıkbaşı işlemlerini takip etmek üzere hazır
bulunabilirler. Bağımsız aday müşahitleri üçten fazla olursa, sandık
kurulu başkanı bunlar arasında ad çeker. Adları ilk çıkan üç müşahit,
sandık başında bırakılır. Diğerleri, sandık alanında kalabilirler.

*Kurulda çoğunluğun sağlanması:*

**Madde 73 –** Sandık başında, oy verme başlamazdan önce veya oy verme
sırasında, sandık kuruluna dahil siyasi parti üyelerinden biri veya
birkaçı görevini yapmazsa, ceza hükümleri saklı kalmak üzere, yerine
siyasi parti yedek üyelerinden biri getirilir. Bu dahi mümkün olmaz ve
kurul üyeleri üçten aşağı düşerse, bu cihet tutanağa geçirilir ve
eksikler, o sandık alanında seçme yeterliğini haiz ve okur - yazar
olanlar arasından, başkanın seçeceği kimselerle doldurulur.

3649

Sandığın konulacağı yer:

**Madde 74 – (Değişik: 31/7/1998 - 4381/5 md.)** Sandıkların konulacağı
yerleri ve oy verme işinin vaktinde sona ermesi için gerekli tedbirleri
ilçe seçim kurullarının denetiminde sandık kurulu tespit eder.
Sandıkların konulacağı yerlerin belirlenmesinde seçmenin oyunu
kolaylıkla, serbestçe ve gizli şekilde verebilmesi gözetilir. Engelli
seçmenlerin oylarını rahatlıkla kullanabilmeleri için gerekli tedbirler
alınır. Sandıklar okul (özel okullar ve özel dersaneler dahil) avlusu ve
salonların elverişli kısımları gibi genel yerlere, yetmediği takdirde
kiralanacak kahvehane, lokanta gibi yerlere konur. Kışla, karargah,
ordugah gibi askeri bina ve tesislerle karakollara ve parti binalarına,
muhtarlık odalarına sandık konulamaz. Üçten fazla sandık konulan
binalarda bina sorumlularının görev esasları Yüksek Seçim Kurulunca
belirlenir. ^(1)^

Kapalı oy verme yeri:

**Madde 75 – (Değişik: 17/5/1979 - 2234/1 md.)**

Sandık kurulları, oy serbestliğini ve gizliliğini sağlayacak şekilde,
yeteri kadar kapalı oy verme yeri hazırlar.

Seçmen, oy pusulasını kapalı oy verme yerinde, kendi eliyle katlayıp,
zamklı kenarını yapıştırmak, veya zarf kullanılan seçimlerde zarfa koyup
kapatmak zorundadır.

Oy verme yerinin nitelikleri:

**Madde 76 –** Kapalı oy verme yeri; içerisi dışardan gözetlenemeyecek
ve oy pusulasını seçmenin inceleyip zarflıyabileceği şekil ve nitelikte
olur.

Aday listeleri ve bu kanunun oy verme serbestliğine ve gizliliğine dair
hükümlerinin levha halinde basılmış metni, kapalı oy verme yerinde asılı
durur.

Kapalı oy verme yerinde masa veya benzeri bir şey bulundurulur.

Sandığın, birleşik oy pusulalarının ve zarfların kurulca mühürlenmesi:

**Madde 77 – (Değişik: 17/5/1979 - 2234/1 md.)**

Sandık kurulu başkanı, oy verme işlerine başlamadan önce, sandığın boş
olduğunu hazır bulunan sandık kurulu üyeleri ile müşahitler önünde
tespit ederek sandığı kapatır, mühür bozulmadan açılamıyacak şekilde
sandık mühürü ile mühürler.

Birleşik oy pusulası kullanılan seçimlerde, (Katlanıp zamklı kenarı
yapıştırılarak kapatılmak suretiyle zarf haline getirilen birleşik oy
pusulaları) bu Kanunda (zarf) deyimi geçen hallerde zarf olarak kabul
edilir.

Şu kadar ki, zarflar için öngörülen çift mühür bulunmasına ilişkin
hükümler birleşik oy pusulalarına uygulanmaz.

*–––––––––––––––––*

*(1) 25/4/2013 tarihli ve 6462 sayılı Kanunun 1 inci maddesiyle, bu
maddede yer alan “Özürlü” ibaresi “Engelli”, şeklinde değiştirilmiştir.*

3650

Sandık kurulu, and içme, sandığı yerleştirme, kapalı oy verme yerini
düzenleme işlerini bitirdikten sonra, hazır bulunanlar önünde, birleşik
oy pusulalarını sayar, her birinin üzerine, sandık kurulu mühürünü
basar, böylece üzerinde sandık kurulunun mühürü bulunan birleşik oy
pusulalarının sayısını tesbit eder. Birleşik oy pusulası kullanılmayan
seçimlerde, ilçe seçim kurulu başkanından teslim alınan ve ilçe seçim
kurulu başkanlığı mühürünü taşıyan özel zarfları sayar, her birinin
üzerine sandık kurulu mühürünü basar, böylece üzerinde biri ilçe seçim
kurulunun, diğeri sandık kurulunun mühürleri bulunan çift mühürlü özel
zarfların sayısını tespit eder.

Sandık kurulu, bu madde gereğince yaptığı işlemleri tutanak defterine
geçirip imzalar.

*Birleşik oy pusulası ve zarflar ^(1)^*

**Madde 78 – (Değişik: 8/4/2010-5980/11 md.)**

Milletvekili, il genel meclisi üyeliği, belediye meclisi üyeliği ve
belediye başkanlığı seçimlerinde, bu Kanun ve özel kanunlarında yer alan
hükümlere göre hazırlanacak birleşik oy pusulaları kullanılır.

Oy zarfları, her seçim için ayrı renkte, eni 15 santimetre, boyu 21
santimetre olacak şekilde, Yüksek Seçim Kurulunca hazırlatılır. Oy
zarflarının ön yüzünün sol üst köşesinde 4x4 santimetre ebadında Türkiye
Cumhuriyeti Yüksek Seçim Kurulu amblemi bulunur. Yüksek Seçim Kurulu
zorunlu hallerde bu maddenin amacına uygun biçimde oy zarflarının
standartlarında gerekli değişiklikleri yapabilir.

İKİNCİ KESİM

*Yasaklar ve Sandık Başı Düzeni *

*İçki ve silah taşıma yasağı :*

**Madde 79 –** Oy verme günü, her ne suretle olursa olsun, ispirtolu
içki satılması, içkili yerlerle umumi mahallerde her çeşit ispirtolu
içki satılması, verilmesi, içilmesi yasaktır.

Oy verme günü, bütün umumi eğlence yerleri oy verme süresince kapalı
kalır. Eğlence yeri niteliğini haiz lokantalarda yalnız yemek verilir.

Oy verme günü, emniyet ve asayişi korumakla görevli olanlardan başka
hiçbir kimse, köy, kasaba ve şehirlerde silah taşıyamaz.

**(Değişik dördüncü fıkra: 23/1/2008-5728/286 md.)** Bu Kanunun
uygulanmasında silahtan maksat Türk Ceza Kanununun 6 ncı maddesinin
birinci fıkrasının (f) bendinin (1), (2), (3) ve (5) numaralı alt
bentlerinde gösterilenlerdir.

–––––––––––––––

*(1) Bu madde başlığı “Birleşik oy pusulası:” iken, 8/4/2010 tarihli ve
5980 sayılı Kanunun 11 inci maddesiyle metne işlendiği şekilde
değiştirilmiştir.*

3651

 

*             Yayın yasağı:*

             **Madde 80 –** Seçim günü saat 18 e kadar radyolar ve her
türlü yayın organları tarafından seçim ve seçim sonuçları ile ilgili
haber, tahmin ve yorum yapılması yasaktır.

             Saat 18 ile 21 arasında ancak radyolarda Yüksek Seçim
Kurulu tarafından seçim ile ilgili olarak verilecek haber ve tebliğler
yayınlanabilir.

             Saat 21 den sonra bütün yayınlar serbesttir.

*             Sandık alanı ve sandık çevresi ^(1)(2)^*

             **Madde 81 – (Değişik: 8/4/2010-5980/12 md.)**

             Sandık alanı, sandık kurulunun görev yaptığı yer merkez
olmak üzere 100 metre yarıçaplı alandır. Ancak yurt dışında belirlenen
mahallere, gümrüklere, ceza infaz kurumları ile tutukevlerine konulan
sandıklar için bu hüküm uygulanmaz. Bu yerlerde, sandık kurulu başkanı
şartları dikkate alarak bir uzaklık belirler ve bunu tutanağa geçirir.

             Sandık çevresi, sandık kurulunun görev yaptığı yer merkez
olmak üzere 15 metre yarıçaplı çevredir.

*             Sandık çevresinde düzenin sağlanması ^(3)^*

             **Madde 82 – (Değişik: 8/4/2010-5980/13 md.)**

            Sandık çevresinde düzenin sağlanması sandık kurulu başkanına
aittir. Sandık çevresinde alınacak tedbirler, o sandık çevresinde
bulunma hakkına sahip kimselerin seçim iş ve işlemlerini takip
etmelerini engelleyecek mahiyette olamaz.

             Sandık çevresinde, sandık kurulu başkan ve üyeleri,
adaylar, milletvekilleri, o sandık bölgesinde kayıtlı seçmenler ve o
sandıkta görevli müşahitler ile bina sorumluları ve çağrı üzerine gelen
görevli kolluk güçlerinden başka kimse bulunamaz. Şu kadar ki, siyasi
partilerin seçim kurullarına bildirdikleri itiraza yetkili kişiler ile
temsilciler, seçim kurullarınca önceden kendilerine verilen belge ile
sandık çevresinde bulunabilirler. Medya mensuplarının sandık çevresinde,
sandık başı işlemlerine engel olmamak şartıyla, haber amacıyla görüntü
ve bilgi elde etmeleri serbesttir.

             Sandık çevresinde seçmenin oyunu tam bir serbestlikle ve
gizli şekilde kullanmasına veya sandık kurulunun görevini yapmasına
engel olmaya kalkışanlar ile oy verme, oyların sayım ve dökümü veya
tutanaklara geçirilmesi gibi tüm sandık başı iş ve işlemlerinin düzenini
bozmaya kalkışanları, başkan uyarır. Bu uyarının gereğini yerine
getirmeyen kimse, kolluk gücü çağrılarak sandık çevresinden
uzaklaştırılır.

             Sandık kurulu başkanının bu maddede belirtilen görevini
yapmaması halinde, sandık kurulu karar alarak ilgili hakkında yukarıda
belirtilen yetkiyi kullanır ve durumu derhal ilçe seçim kurulu başkanına
bildirir.

             Sandık çevresinde, cebir, şiddet veya tehdit kullanarak
sandık başı düzenini bozmaya kalkışanlar, sandık kurulu başkanı veya
üyelerinden biri tarafından, derhal kolluk güçleri çağrılmak suretiyle
sandık çevresinden uzaklaştırılır.

–––––––––––––––

*(1) Bu madde başlığı “Sandık alanı, sandık yeri ve düzenin sağlanması:”
iken, 8/4/2010 tarihli ve 5980 sayılı Kanunun 12 nci maddesiyle metne
işlendiği şekilde değiştirilmiştir.*

*(2) 9/5/2012 tarihli ve 6304 sayılı Kanunun 4 üncü maddesiyle, bu
maddenin birinci fıkrasının ikinci cümlesine “Ancak” ibaresinden sonra
gelmek üzere “yurt dışında belirlenen mahallere, gümrüklere,” ibaresi
eklenmiş ve metne işlenmiştir.*

*(3) Bu madde başlığı “Başkana ait yetkiler :” iken, 8/4/2010 tarihli ve
5980 sayılı Kanunun 13 üncü maddesiyle metne işlendiği şekilde
değiştirilmiştir.*

3652

Ceza infaz kurumları ve tutukevlerinde, yukarıda sayılan tedbirlere
uymayanlar, cezaevi idaresinin görüşü alındıktan sonra, güvenliği
zayıflatmayacak şekilde uygulama yapılarak, sandık çevresinden dışarı
çıkarılır.

Bu madde uyarınca çağrılacak kolluk güçleri, başkanın talebine veya
kurulun kararına uymak zorundadır.

Sandık kurulunun görev yaptığı yerde cep telefonu ile görüşme yapmak
yasaktır. Ancak sandık kurulu başkan ve üyelerinin, görevleri gereği
yapacağı görüşmeler bu hükmün dışındadır. Bu hükme aykırı davranan
kimseler kurul başkanı tarafından uyarılır. Bu uyarıya rağmen
görüşmesini sürdüren kimse, derhal oradan çıkarılır.

Sandık çevresinde bir suç işlenmesi halinde, sandık kurulu, durumu
tutanağa geçirir ve ilgili hakkında işlem yapılmak üzere kolluk
güçlerini çağırır.

İlçe seçim kurulu başkanı, sandık çevresinde, sandık başı iş ve
işlemlerinin düzen içinde yürütülmesini sağlayacak tedbirleri alır. Bu
kapsamda, ilçe seçim kurulu başkanınca verilen talimatlara sandık
kurulları, mülki ve idari makamlar uymak zorundadır.

*Sandık alanında alınacak güvenlik önlemleri ve yasaklar ^(1)^*

**Madde 83 – (Değişik: 8/4/2010-5980/14 md.)**

Sandık alanında, sandık çevresinde bulunma hakkına sahip kimseler ile
seçimin güvenliğini sağlamakla görevli kolluk güçlerinden başka kimse
bulunamaz.

Seçimin güvenliğini sağlamakla görevli kolluk güçleri dışında, özel
güvenlik görevlileri ve belediye zabıtaları gibi görevliler de dâhil
olmak üzere resmî üniforma ve silah taşıyan kimseler sandık alanına
giremezler.

Sandık çevresi dışında ancak sandık alanı içinde, bu Kanunda gösterilen
yasaklara aykırı davranışlar olması veya suç işlenmesi halinde, bina
sorumlusunun çağıracağı kolluk güçleri tarafından gerekli işlem yapılır.
Bina sorumlusunun bulunmadığı yerlerde bu yetkiler, sandık kurulu
başkanı veya sandık kurulu başkanının görevlendireceği sandık kurulu
üyesi tarafından kullanılır.

Sandık alanında hiç kimse, başkalarının görebileceği şekilde bir siyasi
parti veya adaya ait rozet, amblem veya benzeri işaretler veya
propaganda amaçlı yayınlar taşıyamaz; yazılı, sözlü veya görüntülü
propaganda yapamaz.

İlçe seçim kurulu başkanı, sandık alanlarında güvenliği ve bu Kanunda
öngörülen yasaklara uyulmasını sağlamak için gerekli tedbirleri alır;
seçmenin ve sandık alanında bulunma hakkına sahip diğer kimselerin
sandık alanına serbestçe girmesini engelleyen veya güçleştiren her türlü
hareketi önler. Mülkî ve idarî makamlar bu hususlarda, ilçe seçim kurulu
başkanınca verilen talimatlara uymak zorundadır.

*Sandık alanında inzıbat tedbirleri*:

**Madde 84 – (Mülga: 8/4/2010-5980/32 md.)**

–––––––––––––––

*(1) Bu madde başlığı “Sandık alanında suç işlenmesi :” iken, 8/4/2010
tarihli ve 5980 sayılı Kanunun 14 üncü maddesiyle metne işlendiği
şekilde değiştirilmiştir.*

3652-1

*Sandık alanı dışındaki inzıbat tedbirleri:*

**Madde 85 –** Sandık alanı dışında, zabıtaya emir verme yetkisine sahip
makamlarla, zabıta amir ve memurları tarafından alınacak tedbirler,
seçmenin sandık alanına serbestçe girmesini engelleyici veya
güçleştirici mahiyette olamaz.

**(Mülga ikinci fıkra: 8/4/2010-5980/32 md.)**

*Ceza infaz kurumları ve tutukevlerinde kurulan sandıklarda uygulanacak
esaslar*

**Madde 85/A – (Ek: 27/10/1995 - 4125/6 md.)**

Ceza infaz kurumlarında ve tutukevlerinde kurulan sandıklarda
uygulanacak esaslar bu Kanunun 81, 82, 83, 84 ve 85 inci maddeleri
hükümleriyle bağlı kalınmaksızın Yüksek Seçim Kurulunca belirlenir.

ÜÇÜNCÜ KESİM

*Oy Verme*

*Oy verme yetkisi*

**Madde 86 – (Değişik: 8/4/2010-5980/15 md.)**

Onaylı sandık seçmen listesinde yazılı her seçmen, oy verme yetkisine
sahiptir.

Bu Kanunda sayılan istisnalar dışında, sandık seçmen listesinde kaydı
olmayanların oy kullanmalarına izin verilmez. Ancak, kesinleşen
muhtarlık bölgesi askı listelerinde adı yazılı olduğu veya bu listelere
yazılması için askı süresi içinde başvurduğu ve listeye kaydedilmesine
karar verildiği halde, çoğaltılarak sandık kurullarına verilen sandık
seçmen listelerinde ismi yer almayan seçmenlerin, muhtarlık bölgesi askı
listelerinin kesinleşmesine bakılmaksızın, ilçe seçim kurulundaki liste
ile oy verecekleri sandık seçmen listesine ilave edilmelerine, ilçe
seçim kurulu başkanı tarafından karar verilir ve seçmene bu yolda
verilecek bir yazı ile sandık kuruluna başvurması ve listeye dâhil
edilmek suretiyle seçmenin oy kullanması sağlanır.

Her seçmen, bu Kanunda sayılan istisnalar dışında, hangi sandık seçmen
listesinde kayıtlı ise ancak o sandıkta oy kullanabilir.

Bir seçmen aynı seçim türü için birden fazla oy kullanamaz.

Bir seçmen, hangi seçim çevresinin seçmeni ise ancak o seçim çevresinde
yapılan seçimler için oy kullanabilir.

3652-2

Oy verme gününe kadar, haklarında seçme yeterliğini kaybettiğine dair
yetkili mercilerden resmî belge gelmiş bulunan seçmenler ile tutuklu
sandık seçmen listesine kaydedilmiş olup da tahliye edilen veya taksirli
suçlar dışında bir suçtan hüküm giyerek cezası kesinleşenlerin
durumlarını gösteren resmî belge gelmiş bulunanlara, seçmen listesinde
kayıtlı olsalar bile oy kullandırılmaz ve bu husus sandık kurulunca
tutanağa geçirilir.

*Kimliğin tespiti:*

**Madde 87 – (Değişik : 17/5/1979 - 2234/1 md.)**

Sandık seçmen listesinde yazılı seçmenin kimliği, nüfus hüviyet cüzdanı
veya kimlik tespiti amacıyla düzenlenmiş ve Türkiye Cumhuriyeti kimlik
numarasını taşıyan resmi belgelerle belirlenir. Hangi resmi belgelerin
kimlik belirlenmesinde kabul edileceği, Yüksek Seçim Kurulunca
seçimlerin başlangıcında tespit ve ilan edilir. Şu kadar ki, belediyeler
ile köy ve mahalle muhtarlıklarınca tanzim ve tasdik edilen kimlik
belgeleri bu maddenin uygulanmasında geçerli değildir.^(1)^

**(Mülga ikinci fıkra: 13/3/2008-5749/15 md.)**

**(Ek fıkra: 8/4/2010-5980/16 md.)** Üzerinde Türkiye Cumhuriyeti kimlik
numarası olmayan bir kimlik belgesi ibraz eden seçmenin oy
kullanabilmesi için, bu belgelerin yanında ayrıca seçmen bilgi kâğıdını
veya Türkiye Cumhuriyeti kimliğini ispata elverişli Yüksek Seçim Kurulu
tarafından ilan edilen bir belgeyi de ibraz etmesi şarttır.

**(Ek fıkra: 8/4/2010-5980/16 md.)** Ceza infaz kurumları ve
tutukevlerinde tutuklu ya da taksirli suçlardan hükümlü bulunan
seçmenlerden yukarıda sayılan kimlik belgeleri bulunmayanlar için,
cezaevi idaresince verilmiş belge, kimlik belgesi yerine geçer.

*Oy verme düzeni:*

**Madde 88 –** Hiçbir seçmene sandık başında müdahale, telkin veya
tavsiyede bulunulamaz ve hiçbir seçmen oyunu kullandıktan sonra sandık
başında kalamaz.

–––––––––––––

*(1) 13/3/2008 tarihli ve 5749 sayılı Kanunun 15 inci maddesiyle; bu
fıkrada yer alan "kimlik tespiti amacıyla düzenlenmiş" ibaresinden sonra
gelmek üzere "ve Türkiye Cumhuriyeti kimlik numarasını taşıyan" ibaresi
eklenmiş ve metne işlenmiştir.*

3653

*Oy verme süresi:*

**Madde 89 –** Oy verme günü, saat sekizden on yediye kadar geçecek
zaman, oy verme süresidir. Ancak, saat on yediye geldiği halde, sandık
başında oylarını vermek üzere bekliyen seçmenler, başkan tarafından
sayıldıktan sonra sıra ile oylarını kullanırlar.

**(Ek: 28/12/1993 - 3959/6 md.)** Oy verme süresinin başlayış ve bitiş
saatleri, sürenin korunması kaydıyla, mevsim ve bölge özellikleriyle
ulaşım durumlarına göre, bütün yurtta veya gerekli görülen seçim
çevrelerinde, seçim gününden en az bir hafta önce ilan edilmek
koşuluyla, Yüksek Seçim Kurulunca tespit edilebilir.

Oy vermede sıra: ^(1)^

**Madde 90 –** Oy verme günü sandık başına gelecek seçmenler, sandık
kurulu önüne başkan tarafından sıra ile birer birer alınırlar. Gebeler,
hastalar ve engelliler bekletilmezler. Yaşlılar önce alınabilirler.

Oy vermeden önceki işler:

**Madde 91 – (Değişik: 17/5/1979 - 2234/1 md.)**

Sandık kurulu önüne alınan kimse, kimlik belgesini başkana verir ve
kimliğini ispat eder.

Başkan, seçmenin adını seçmen listesinde bulur ve masa üzerinde duran
birleşik oy pusulasından bir tane vererek, sandık yerinde birden fazla
oy verme yeri varsa hangi kapalı oy verme yerine gireceğini söyler ve
birleşik oy pusulasını veya seçimin gereğine göre zarfları usulüne göre
katlayıp yapıştırdıktan sonra çıkmasını anlatır.

Birleşik oy puslasını veya zarfı alan seçmen doğruca kapalı oy verme
yerine gider ve oyunu kullanmadan başka yere gidemez.

Kapalı oy verme yerine girmeyen veya birleşik oy puslasını alıp oy
vermeyen seçmenden birleşik oy puslası geri alınır.

Kapalı oy verme yerinde seçmenin uyması gereken kurallar ^(2)^

**Madde 92 – (Değişik: 8/4/2010-5980/17 md.)**

Seçmen, kapalı oy verme yerinden dışarı çıkmadıkça, hiç kimse oraya
giremez. Ancak, oy pusulasını hazırlamak için, kapalı oy verme yerinde,
normal süreden fazla kalan seçmenler, kurul başkanı tarafından makul bir
süre verilerek uyarılır. Bu uyarıya rağmen kapalı oy verme yerinden
çıkmayan seçmen, oradan çıkarılır.

Seçmenin; cep telefonu, fotoğraf veya film makinesi gibi görüntü
kaydedici veya haberleşme sağlayıcı cihazlarla kapalı oy verme yerine
girmesi yasaktır. Bu tür cihazlar, kapalı oy verme yerine girmeden önce
kapatılarak sandık kurulu başkanına teslim edilir ve oy kullanma işlemi
bittikten sonra seçmene iade edilir.

Birleşik oy pusulasının atılması ve işaretleme :

**Madde 93 – (Değişik: 17/5/1979 - 2234/1 md.)**

Kapalı oy verme yerinde birleşik oy puslasını katlayıp yapıştırdıktan
sonra, seçmen burasını terkeder ve birleşik oy puslasını sandığa bizzat
atar.

–––––––––––––––

\(1) 25/4/2013 tarihli ve 6462 sayılı Kanunun 1 inci maddesiyle, bu
maddede yer alan “sakatlar” ibaresi “engelliler” şeklinde
değiştirilmiştir.

\(2) Bu madde başlığı “Kapalı oy verme yerinde kalma :” iken, 8/4/2010
tarihli ve 5980 sayılı Kanunun 17 nci maddesiyle metne işlendiği şekilde
değiştirilmiştir.

3654

 

             Körler, felçliler veya bu gibi bedeni engellilikleri açıkça
belli olanlar, bu seçim çevresi seçmeni olan akrabalarından birinin,
akrabası yoksa diğer herhangi bir seçmenin yardımı ile oylarını
kullanabilirler. Bir seçmen birden fazla malule refakat edemez. ^(1)^

             **(Değişik üçüncü fıkra: 13/3/2008-5749/9 md.)** Kurul
başkanı, oyunu kullanan seçmene kimlik kartını verirken seçmen
listesindeki adı karşısına imzasını attırır.  İmza atamayanların sol
elinin  başparmağının izinin alınmasıyla   yetinilir. Bu parmağı olmayan
seçmenin hangi parmağını bastığı yazılır.

*Sandık seçmen listesinde kayıtlı olmayan seçmenlerin oy kullanması
^(2)^*

*            * **Madde 94 – (Değişik: 8/4/2010-5980/18 md.)**

             İlçe seçim kurulu başkanı, seçimin yapıldığı çevrede oy
verme hakkına sahip olduğu halde, görev yaptığı sandığa ait seçmen
listesinde kayıtlı bulunmayan;

             a) Sandık kurulu başkan ve üyeleri ile bina sorumlularının,

             b) Seçimin güvenliğini sağlamakla görevli kolluk
güçlerinin,

             c) İlçe seçim kurulu tarafından sandık kurulu üyelerini
görev yerine ulaştırmak için görevlendirilmiş kişilerin,

             her birine seçmen olduğunu ve hangi seçimde oy
kullanabileceğini gösteren ve sandık seçmen listesindeki bilgileri
kapsayan bir belge verir. Ayrıca, bu seçmenlerin esas kayıtlı olduğu
sandık seçmen listesine meşruhat verilmek üzere kayıtlı bulunduğu sandık
kurulu başkanlığına durumu yazı ile bildirir.

             Bu madde uyarınca, ilçe seçim kurulu başkanı tarafından
kendilerine oy kullanma hakkı bulunduğuna ilişkin olarak belge verilen
görevliler, bu belge ile görevli oldukları sandık bölgesinde oy
verirler. 

             Milletvekilleri ile milletvekili adayları seçmen bilgi
kağıdını göstermek suretiyle kayıtlı oldukları seçim çevresi dışında da
oylarını kullanabilirler.

             Sandık kurulu, bu madde kapsamında oy kullanan kimselerin
ilgili belgelerini, oy verme işleminden önce alır. Bu belgeler, diğer
seçim evrakı ile birlikte ilçe seçim kuruluna teslim edilir.

             Bu madde uyarınca oy kullanan seçmenlerin ad ve soyadları
ile kimlik bilgileri, oy kullandıkları sandık seçmen listesinin sonuna
yazılarak karşısına imzaları alınır.

*Yurt dışı seçmenlerin oy verme yöntemleri ve genel ilkeler *

           **Madde 94/A** – **(Ek: 13/3/2008-5749/10 md.)**

**(Değişik birinci fıkra: 9/5/2012-6304/5 md.)** Yurt dışı seçmenlerin
oy kullanmasında; sandık, gümrük kapılarında oy kullanma veya elektronik
oylama yöntemlerinin birlikte veya ayrı ayrıuygulanmasına, seçim türüne
ve yabancı ülkenin durumuna göre, Dışişleri Bakanlığının görüşü alınarak
Yüksek Seçim Kurulunca karar verilir. Yurt dışı seçmen kütüğüne kayıtlı
seçmenlerin oy kullanmalarına yönelik iş ve işlemlerde, Dışişleri
Bakanlığının bilişim altyapısından faydalanılabilir. Dışişleri
Bakanlığı, Yüksek Seçim Kurulunun belirleyeceği usul ve esaslar
doğrultusunda, kullanılacak olan bilişim altyapısının oluşturulması ve
güvenliği için gerekli tedbirleri alır. 

–––––––––––––––

*(1) 25/4/2013 tarihli ve 6462 sayılı Kanunun 1 inci maddesiyle, bu
fıkrada yer alan “sakatlıkları” ibaresi “engellilikleri” şeklinde
değiştirilmiştir.*

*(2) Bu madde başlığı “Kurul görevlileri, milletvekilleri ile
milletvekili adaylarının oy vermesi: ” iken, 8/4/2010 tarihli ve 5980
sayılı Kanunun 18 inci maddesiyle metne işlendiği şekilde
değiştirilmiştir.*

3654-1

Milletvekili genel seçimlerinde, üzerinde Yüksek Seçim Kurulu filigranı
bulunan özel imal edilmiş kâğıtlara basılı birleşik oy pusulalarında;
sadece seçime katılan siyasi partilerin özel işaretleri, kısaltılmış
isimleri ve tam yazı halinde adlarıyla her siyasi parti için ayrılan
bölümün altında çapı iki santimetre olan boş bir daire bulunur.

Yurt dışı seçmenler, milletvekili genel seçimi, Cumhurbaşkanı seçimi ve
halkoylamasında oy verebilirler.

Yurt dışı seçmenler sadece seçime katılan siyasi partilere oy
verebilirler.

Yurt dışında ve yurt dışı temsilciliklerde seçim propagandası yapılamaz.

*Yurt dışı seçmenlerin mektupla oy vermesi ^(1)^*

**Madde 94/B** – **(Ek: 13/3/2008-5749/10 md.)**

Yüksek Seçim Kurulu, özel olarak imal ettirdiği oy pusulası ile özel
renkte bastırılmış oy zarflarını, Yurt Dışı İlçe Seçim Kuruluna
gönderir. Yurt Dışı İlçe Seçim Kurulu, arkası kendi mührüyle mühürlenmiş
oy pusulası ile oy zarflarını, seçimlerin yapılacağı günün yetmişbeş gün
öncesinden seçmenin yurt dışında kayıtlı olduğu adresine gönderir.

Seçmene oyunu kullanmak üzere gönderilen özel zarflardan, bir köşesi
Yurt Dışı İlçe Seçim Kurulunun mührünü taşıyan küçük zarfa oy pusulası
konur. Bu zarf, üzerinde "Yurt Dışı İlçe Seçim Kurulu Ankara/TÜRKİYE"
yazılı orta boy ikinci zarfa konur ve bu ikinci zarf, üzerinde seçmenin
yurt dışı adresi yazılı üçüncü büyük zarfa konur.

Mektubu alan seçmen, üzerinde kendi adresi yazılı zarfı açar, mühürlü
küçük zarf içerisindeki oy pusulasında tercih ettiği siyasi parti
sütunundaki daireyi veya cumhurbaşkanı seçimi ya da halkoylaması için
düzenlenen oy pusulasındaki tercih ettiği bölümü (X) işareti ile
işaretler, sadece oy pusulasını küçük zarfa koyar ve zarfı kapatır. Bu
zarfı, üzerinde alıcısı "Yurt Dışı İlçe Seçim Kurulu Ankara/TÜRKİYE"
adresi yazılı ikinci zarfa koyar ve ağzını kapatıp seçim günü saat
17:00’a kadar Yurt Dışı İlçe Seçim Kurulunda bulunacak şekilde posta ile
gönderir.

Mektupların gönderilmesi, güvenliği ve kimlik tespitine ilişkin usul ve
esaslar, Posta ve Telgraf Teşkilatı Genel Müdürlüğünün görüşü alınarak
Yüksek Seçim Kurulu tarafından belirlenir. Posta giderleri Yüksek Seçim
Kurulunca karşılanır.

Yurt Dışı İlçe Seçim Kuruluna gelen mektup, seçmenin kimliği tespit
edilip seçmen kütüğündeki ismi bulunarak işaretlendikten sonra, sandık
kurulunca açılır ve içerisinden çıkan oy pusulasının bulunduğu zarf
açılmaksızın sandığa atılır. Oy sandığı her gün saat 17:00’da yetkili
sandık kurulunca açılır, zarflar oy veren seçmen sayısı ile
karşılaştırılır ve uygunluğu tutanakla saptanır. Oy zarfları
açılmaksızın tutanağın bir örneği ile birlikte torbaya konularak ağzı
mühürlenir ve sandık kurulunca Yurt Dışı İlçe Seçim Kuruluna teslim
edilir.

*–––––––––––––––––*

*(1) 94/B maddesi mektupla oy kullanma yönünden, Anayasa Mahkemesi’nin
29/5/2008 tarihli, E.: 2008/33, K.: 2008/113 sayılı Kararıyla iptal
edilmiştir.*

3654-2

 

             Seçim günü saat 17:00’dan sonra gelen mektuplar tutanakla
tespit edildikten sonra yakılarak imha edilir.

             Seçimin yapıldığı gün saat 17:00’dan itibaren oy torbaları
Yurt Dışı İlçe Seçim Kurulunca açılarak sayım, döküm ve birleştirme
işlemleri yapılır ve sonuçlar Ankara İl Seçim Kuruluna iletilir. Bu
Kurulca da birleştirme tutanağı düzenlenerek Yüksek Seçim Kuruluna
gönderilir. 

             Yurt dışı seçmenler tarafından kullanılan toplam geçerli oy
sayısı, Yüksek Seçim Kurulunca Türkiye genelinde kullanılan toplam
geçerli oy sayısına ilave edilerek yurt düzeyinde genel oy miktarı ve
her partinin ülke genelinde aldığı geçerli oy miktarı bulunur.

             Bu şekilde, 2839 sayılı Milletvekili Seçimi Kanununun 33
üncü maddesine esas teşkil eden toplam oylar bulunmuş olur.

             Her seçim çevresinde geçerli toplam oy, Yurt Dışı İlçe
Seçim Kurulundan Ankara İl Seçim Kuruluna gelen toplam oyun diğer seçim
kurullarından gelen oylara bölünmesiyle elde edilen oranda artırılır. O
seçim çevresinde kullanılan toplam oylarla bu şekilde hesaplanan toplam
oy arasındaki fark partilere, Ankara İl Seçim Kurulundan gelen oydaki
hisseleri oranında taksim edilir ve elde edilen rakamlar o seçim
çevresinde aldıkları geçerli oylara ilave edilir. Böylece Milletvekili
Seçimi Kanununun 34 üncü maddesinde belirlenen esas seçim çevresinde
kullanılan geçerli toplam oy miktarı ve partilerin aldıkları toplam
geçerli oy miktarı bulunur.

             *Yurt dışı seçmenlerin sandıkta oy vermesi*

             **Madde 94/C** – **(Ek: 13/3/2008-5749/10 md.)**

**(Değişik birinci fıkra: 9/5/2012-6304/6 md.)** Yurt dışı seçmen
kütüğüne kayıtlı bulunan seçmenler, yurt dışı temsilciliklerimizde ve
ihtiyaç duyulması halinde yerel makamların uygun göreceği diğer yerlerde
kurulacak seçim sandıklarında seçimin yapılacağı günün kırkbeş gün
öncesinden başlamak üzere, Yüksek Seçim Kurulunca belirlenen usul ve
esaslar çerçevesinde düzenlenen oy verme gün takvimine göre, seçim
gününden önceki yedinci gün saat 17.00’ye kadar oy kullanabilirler.
Ancak, yabancı ülkedeki seçmen sayısı gözetilerek oy kullanma gün
süresi, Dışişleri Bakanlığının görüşü alınarak Yüksek Seçim Kurulunca
kısaltılabilir. Oy kullanma saatleri mahalli saat ile 08.00-17.00
arasıdır. Yabancı ülkenin durumu gözönünde tutularak seçmenlerin hangi
yurt dışı temsilciliğinde ve mahalde tatil günleri dâhil yirmidört saat,
hangilerinde daha az süre ile oy kullanabileceğine, Dışişleri
Bakanlığının görüşü alınarak Yüksek Seçim Kurulunca karar verilir ve
alınan bu karar elektronik ortamda ilan edilir. Yabancı ülkede yaşayan
seçmen sayısının fazlalığı hâlinde, her seçmenin kendisi için belirlenen
günde ve sandıkta oy kullanmasına da karar verilebilir.

**(Değişik ikinci fıkra: 9/5/2012-6304/6 md.)** Hangi yurt dışı
temsilciliğinde ve mahalde sandık kurulacağı, sandık kurulunun hangi
görevlilerden oluşturulacağı Dışişleri Bakanlığının görüşü alınarak
Yüksek Seçim Kurulunca belirlenir. Bu belirlemeye göre; sandık kurulu
başkan ve üyelerinin seçimi Yurt Dışı İlçe Seçim Kurulunca yapılır.
Sandık kurulu bir başkan, bir kamu görevlisi üye ve son milletvekili
genel seçiminde Türkiye genelinde en çok oy alan üç siyasi partinin
bildirdikleri birer isimden oluşur ve aynı usulle yedek üye seçilir.
Siyasi partiler üye bildirmez ise eksiklik kamu görevlileri veya
seçmenler arasından seçilecek üye ile doldurulur. Sandık kurulu başkan
ve üye seçimleri, yurt dışında öncelikle sandığın kurulacağı yerde
görevli kamu görevlisi ve seçmenler arasından yapılır.

3654-3

          Sandık kurulu başkan ve üyeleri 70 inci madde hükmüne göre
yemin ederek görevlerine başlar.

            Sandık kurulları oy verme gizliliğini ve serbestliğini
sağlayacak şekilde, yeteri kadar kapalı oy verme yeri hazırlar.

**(Değişik beşinci fıkra: 9/5/2012-6304/6 md.)**Yüksek Seçim Kurulu,
özel olarak imal ettirdiği oy pusulası ile özel renkte bastırılmış oy
zarflarını Yurt Dışı İlçe Seçim Kuruluna gönderir. Yurt dışında
kullanılacak olan oy sandıkları, oy kullanma kabinleri ve diğer oy
kullanma araçlarının ebatları dâhil tüm özellikleri ile bir sandıkta oy
kullanacak seçmen sayısı, yabancı ülkenin durumu gözönünde tutularak,
Dışişleri Bakanlığının görüşü alınarak Yüksek Seçim Kurulu tarafından
farklı olarak belirlenebilir.

**(Değişik altıncı fıkra: 9/5/2012-6304/6 md.)** Seçmen oy vermek için
geldiğinde sandık kurulu başkanı seçmenin Türkiye Cumhuriyeti kimlik
numarasını taşıyan nüfus cüzdanından veya pasaportundan kimliğini tespit
eder ve Bilgisayar Destekli Merkezi Seçmen Kütüğü Sistemi üzerinden
diğer yöntemlerle oy kullanıp kullanmadığını kontrol eder. Oy
kullanmadığı anlaşılan seçmen, sandık kurulu mührüyle mühürlenmiş olan
oy pusulası ve oy zarfıyla “Evet” veya “Tercih” yazılı mührü alarak
oyunu kullanmak üzere kapalı oy verme yerine girer. Oyunu kullanan
seçmene çizelgede isminin bulunduğu yer imzalattırılır.

**(Değişik yedinci fıkra: 9/5/2012-6304/6 md.)** Sandık kurulları
tarafından her gün oy verme süresinin bitim saati olan 17.00’de veya
başka bir bitim saati belirlenmişse bu saatte, bu Kanunda belirtilen
usullere göre sandık açılır. Çıkan oy zarfları açılmadan adedi, oy
kullanan seçmen miktarı ve bunların birbirine uygunluğu bir tutanakla
tespit edilir.

**(Değişik sekizinci fıkra: 9/5/2012-6304/6 md.)** Her dış temsilcilikte
oyları saklamak ve ağzı mühürlü oy torbalarını Yüksek Seçim Kurulu
tarafından belirlenecek yöntemlerle Yurt Dışı İlçe Seçim Kuruluna
ulaştırmakla görevli olmak üzere; o yer misyon şefi veya en kıdemlinin
başkanlığında, o temsilcilikte görevli bir kamu görevlisi üye ve son
milletvekili genel seçiminde Türkiye genelinde en çok oy alan üç siyasi
partinin bildirdikleri isimlerden oluşturulan sandık kurulu, Dışişleri
Bakanlığının görüşü alınarak Yurt Dışı İlçe Seçim Kurulunca kurulur ve
aynı usulle yedek üyeler seçilir. Siyasi partiler üye bildirmez ise
eksiklik kamu görevlileri arasından seçilecek üye ile doldurulur.

           Kapalı oy zarfları açılmaksızın tutanağın aslı ile birlikte
bir torbaya konularak ağzı sandık kurulu mührüyle mühürlenir ve muhafaza
altına alınmak üzere sandık kurulu başkanınca ilgili komisyona teslim
edilir. Oy torbaları komisyon tarafından en seri vasıtayla Yurt Dışı
İlçe Seçim Kuruluna gönderilir. Tutanağın bir sureti ilgili yurt dışı
temsilciliğimizde saklanır.

**(Değişik onuncu fıkra: 9/5/2012-6304/6 md.)** Yurt Dışı İlçe Seçim
Kurulunca, yurt içerisinde oy verme süresi bittikten sonra, yurt
dışından ağzı mühürlü olarak gelen oy torbaları, genel esaslara uygun
bir şekilde, Yurt Dışı İlçe Seçim Kurulunun denetimi altında, sandık
kurullarına açtırılarak sayım ve dökümü yaptırılır ve tutanak altına
aldırılır. Bu tutanaklar esas alınarak birleştirme işlemlerine ilişkin
tutanak düzenlenir ve sonuçlar Ankara İl Seçim Kuruluna iletilir. Ayrıca
geçici gümrük kapısı seçim kurullarından gelen geçici birleştirme
tutanağındaki sonuçlar kendi içerisinde birleştirilir ve bu sonuçlar
Ankara İl Seçim Kuruluna iletilir. Ankara İl Seçim Kurulunca da yurt
dışı sandıklarından gelen sonuçlar ile gümrük kapılarından gelen
sonuçlar birleştirilir ve düzenlenen tutanak en seri vasıtayla Yüksek
Seçim Kuruluna gönderilir.

           Yurt dışı sandıklarda kullanılan oyların değerlendirilmesi
94/B maddesinin ilgili hükümlerine göre yapılır.

3655

 

           *Yurt dışı seçmenlerin elektronik ortamda oy vermesi*

           **Madde 94/D** – **(Ek: 13/3/2008-5749/10 md.)**

Yüksek Seçim Kurulu; 35 inci madde çerçevesinde belirlenen yurt dışında
bulunan vatandaşların Türkiye Cumhuriyeti kimlik numarası aracılığıyla
elektronik ortamda oy kullanabilmeleri amacıyla gerekli teknik alt
yapıyı kurmaya; güvenli oy kullanılabilmesi amacıyla seçmenler için
şifre veya benzeri güvenlik tedbirleri ile mükerrer oy kullanılmasını
engelleyecek önlemleri almaya yetkilidir.

             Yurt dışı seçmenler, seçimin yapılacağı tarihin otuz gün
öncesinden başlamak üzere belirlenen süre içerisinde seçim günü Türkiye
saati ile 17:00’a kadar elektronik ortamda oy kullanabilirler.

             Elektronik ortamda kullanılan oylar, seçimin yapıldığı gün
saat 17:00’dan itibaren Yurt Dışı İlçe Seçim Kurulunca tespit edilerek
sayım, döküm ve birleştirme işlemleri yapılır ve sonuçlar Ankara İl
Seçim Kuruluna iletilir. Bu Kurulca da birleştirme tutanağı düzenlenerek
Yüksek Seçim Kuruluna gönderilir. 

           Elektronik ortamda kullanılan oyların değerlendirilmesi, 94/B
maddesinin ilgili hükümlerine göre yapılır.

           *Yurt dışı seçmenlerin gümrük kapılarında oy vermesi ^(1)^*

           **Madde 94/E** – **(Ek: 13/3/2008-5749/10 md.)**

Yurt dışı seçmen kütüğüne kayıtlı bulunan seçmenler seçimin yapılacağı
günün kırkbeş gün öncesinden başlamak üzere seçim günü saat 17:00’a
kadar (…)^(1)^ gümrük kapılarında kurulacak seçim sandıklarında oy
kullanabilirler. ^(1)^

           Yüksek Seçim Kurulu, özel olarak imal ettirdiği oy pusulası
ile özel renkte bastırılmış oy zarflarını oy verme gününden en geç üç
gün önce ilgili ilçe seçim kurullarında bulunacak şekilde gönderir.

Yüksek Seçim Kurulunca tespit edilecek gümrük kapılarında, oy verme
gününden önceki kırkbeşinci gün saat 08:00’dan oy verme günü saat
17:00’a kadar oy kullanılabilir. Hangi gümrük kapılarında tatil günleri
dâhil 24 saat, hangilerinde daha az süreyle oy kullanılabileceğini
tespite Yüksek Seçim Kurulu yetkilidir. ^(2)^

             Gümrük kapılarında yapılacak oy verme işleminde görev
alacak ilgili geçici gümrük kapısı seçim kurulu ile sandık kurullarının
adedi, üyelerinin ve yedeklerinin sayısı ile hangi görevlilerden teşkil
edileceği Yüksek Seçim Kurulu tarafından önceden belirlenir. ^(3)^

–––––––––––––––––––

*(1) 9/5/2012 tarihli ve 6304 sayılı Kanunun 7 nci maddesiyle, bu
maddenin birinci fıkrasında yer alan “yetmişbeş gün” ibaresi “kırkbeş
gün”, üçüncü fıkrasında yer alan “yetmişbeşinci gün” ibaresi
“kırkbeşinci gün” şeklinde değiştirilmiş, aynı fıkrada yer alan “yurda
giriş ve çıkışlarında” ibaresi madde metninden çıkarılmıştır.*

*(2) 9/5/2012 tarihli ve 6304 sayılı Kanunun 7 nci maddesiyle, bu
fıkrada yer alan “yetmişbeşinci gün” ibaresi “kırkbeşinci gün” şeklinde
değiştirilmiş ve metne işlenmiştir.*

*(3) 9/5/2012 tarihli ve 6304 sayılı Kanunun 7 nci maddesiyle, bu
fıkrada yer alan “görev alacak” ibaresinden sonra gelmek üzere “ilgili
geçici gümrük kapısı” ibaresi eklenmiş ve metne işlenmiştir.*

3656

 

             Sandık kurulları, oy serbestliğini ve gizliliğini
sağlayacak şekilde, yeteri kadar kapalı oy verme yeri hazırlar. İlgili
idari makamlar sandık kurullarına gerekli her türlü kolaylığı gösterir.

            Gümrük kapılarında seçim propagandası yapılamaz.

            **(Değişik yedinci fıkra: 9/5/2012-6304/7 md.)** Gümrük
kapılarında seçmen oy vermek için geldiğinde sandık kurulu başkanı
seçmenin Türkiye Cumhuriyeti kimlik numarasını gösteren nüfus hüviyet
cüzdanı veya kimlik tespiti amacıyla düzenlenmiş ve Türkiye Cumhuriyeti
kimlik numarasını taşıyan resmi belgeler veya pasaportundan kimliğini
tespit eder ve Bilgisayar Destekli Merkezi Seçmen Kütüğü Sistemi
üzerinden, diğer yöntemlerle oy kullanıp kullanmadığını kontrol eder. Oy
kullanmadığı anlaşılan seçmen, sandık kurulu mührüyle mühürlenmiş olan
oy pusulası ve oy zarfı ile “Evet” veya “Tercih” yazılı mührü alarak
oyunu kullanmak üzere kapalı oy verme yerine girer ve oy verme işlemini
genel esaslara göre tamamlar.

**(Mülga birinci cümle: 9/5/2012-6304/7 md.) (…)** Oyunu veren seçmene
çizelgede isminin bulunduğu yer imzalatılarak oy verme işlemi
tamamlanır.

             Oy verme süresince sandık kurullarının değişikliği
sırasında Kanunda gösterilen usulde sandık açılır, çıkan oy zarflarının
adedi ile oy kullanan seçmen miktarı ve bunların birbirine uygunluğu bir
tutanakla tespit edilir.

             Oy zarfları ve tutanağın bir sureti bir torbaya konularak
ağzı mühürlenir ve muhafaza altına alınmak üzere sandık kurulu
başkanınca ilgili geçici gümrük kapısı seçim kuruluna teslim
edilir.^(1)^

            **(Değişik onbirinci fıkra: 9/5/2012-6304/7 md.)** Seçimin
yapıldığı gün saat 17.00’den itibaren sandık ve torbalar genel esaslara
uygun bir şekilde açılarak geçici gümrük kapısı seçim kurullarınca
sayımı ve dökümü yapılır. Geçici gümrük kapısı seçim kurulu birleştirme
tutanağı düzenlenir ve bu tutanakla birlikte seçim işlerine ait diğer
evrak, varsa itiraz dilekçeleriyle birlikte, Yurt Dışı İlçe Seçim
Kuruluna en seri vasıtayla gönderilir.

             Gümrük kapılarında kullanılan oyların değerlendirilmesi,
94/B maddesinin ilgili hükümlerine göre yapılır.

 

DÖRDÜNCÜ KESİM

*Oyların Sayımı ve Dökümü*

*             Sayım tedbirleri:*

             **Madde 95 –** Sayım ve döküm açık olarak yapılır. Oy verme
yerinde hazır bulunanlar sayım ve dökümü takip ederler.

             Kurul, faaliyetinin selamet ve düzeni bakımından, sayım ve
döküm masası etrafında boş kalması gereken kısmı, bir karar ile belirtir
ve bu kısım etrafında (İp germek gibi) hazır bulunanların bu işlemleri
takip etmelerine engel olmıyacak tedbirleri alabilir.

––––––––––––––––

*(1) 9/5/2012 tarihli ve 6304 sayılı Kanunun 7 nci maddesiyle, bu
fıkrada yer alan “ilgili” ibaresinden sonra gelmek üzere “geçici gümrük
kapısı” ibaresi eklenmiş ve metne işlenmiştir.*

3656-1

*Oy verenler sayısının kontrolu:*

**Madde 96 – (Değişik birinci fıkra: 28/12/1993 - 3959/7 md.)**
Sandık,89 uncu maddenin son fıkrası uyarınca Yüksek Seçim Kurulu
tarafından başka bir süre konulmamış ise saat 17.00'den önce açılamaz.
Oy verme işi bitince kurul başkanı bunu yüksek sesle ilan eder. Masa
üzerinde,sandıktan başka ne varsa kaldırılır. Oy vermenin bittiği saat
tutanak defterine geçirilir.

Bundan sonra, sandık seçmen listesinde yazılı seçmenlerin toplamı ile
adları hizasındaki imza veya parmak izleri sayılarak oy vermiş olanların
toplamı tesbit edilir ve tutanağa geçirilir. Netice yüksek sesle ilan
edilir.

*Kullanılmayan birleşik oy pusulaları ve zarflar:*

**Madde 97 – (Değişik: 17/5/1979 - 2234/1 md.)**

Oy zarflarından veya birleşik oy pusulalarından kullanılmayanlar
sayılır, oylarını veren seçmen sayısına eklenir ve böylece kurula teslim
edilen zarf veya birleşik oy pusulaları toplamına uygun olup olmadığı
tespit edilir. Kullanılmayan zarflar veya birleşik oy pusulaları bir
paket halinde mühürlenir ve üzerine sayısı yazılır.

Bundan sonra, sandıktan çıkacak oy pusulalarının konmasına mahsus
torbanın boş olduğu tespit edilir. Bütün bu işlemler tutanağa geçirilir.

*Sandığın açılması ve zarfların sayımı:*

**Madde 98 – (Değişik: 8/4/2010-5980/19 md.)**

Sandık, yukarıdaki maddelerde belirtilen iş ve işlemler tamamlandıktan
sonra, oy verme yerinde hazır bulunanların gözü önünde, sandık kurulu
başkanı tarafından açılır.

Sandıktan çıkan zarflar, sandık kurulu başkanı tarafından yüksek sesle
iki defa sayılır. İki sayım arasında fark olursa, üçüncü sayım yapılarak
sonucuna göre işlem yapılır ve o seçimde kullanılan toplam zarf sayısı
tespit edilir. Tespit edilen zarf sayısı, o seçim türüne ait özel
tutanağın ilgili yerine işlenir.

Bütün zarflar sayıldıktan sonra, geçerli olup olmaması yönünden kontrol
edilir.

Sandık kurulunca verilen biçim ve renkte olmayan, üzerinde ilçe seçim
kurulu ve sandık kurulu mührü bulunmayan, tamamı yırtılmış olan,
üzerinde ilçe seçim kurulu ve sandık kurulu mührü dışında herhangi bir
mühür, imza, yazı, parmak izi veya herhangi bir işaret bulunan zarflar
geçersiz sayılır. Ancak, zarfın üzerinde, herhangi bir şekilde leke veya
çizik olsa bile, bunun özel işaret koymak amacıyla yapıldığının kesin
olarak anlaşılamaması halinde, bu zarflar geçerli sayılır.

İtiraza uğrayan zarflar ile itiraza uğramadan geçersiz sayılan zarflar,
başkan tarafından bir kenara ayrılır. Sandık kurulu, bütün zarflar
kontrol edildikten sonra, itiraza uğrayan zarfları inceleyerek, geçerli
veya geçersiz sayılması yönünde kararını verir. Bundan sonra, o
sandıktan çıkan geçerli ve geçersiz oy zarflarının toplam sayısı ayrı
ayrı o seçim türüne ait özel tutanağın ilgili yerine işlenir.

Geçersiz zarflar paketlenir ve paketin üzeri mühürlenerek zarf sayısı
yazılır. Bu zarflar saklanır ve kesinlikle açılmaz.

3656-2

Bu işlemler yapıldıktan sonra, o sandıktan çıkan geçerli ve geçersiz
zarfların toplam sayısı ile o seçim türü için oy kullanan seçmen sayısı
karşılaştırılır.

Zarf sayısı, o seçim türü için oy kullanan seçmen sayısına eşit veya
eksik ise başkaca bir işlem yapılmaz.

Zarf sayısı oy kullanan seçmen sayısından fazla ise eşitliği sağlamak
için önce geçersiz zarf sayısı düşülür. Geçersiz zarf sayısının
düşülmesi halinde de eşitlik sağlanamıyorsa, sandık kurulu başkanı
geçerli zarflar arasından, eşitliği sağlayacak sayıda zarfı gelişigüzel
çeker ve bu zarflar açılmadan derhal yakılarak imha edilir. İmha edilen
zarf sayısı tutanağa yazılır.

Yukarıda belirtilen işlemler bittikten sonra, geçerli oy zarfları
sandığın içine tekrar konularak sayıma geçilir.

Bütün bu işlemler ayrıca tutanak defterine geçirilerek, sandık kurulu
başkan ve üyeleri tarafından imzalanır ve mühürlenir.

Sandıklar, bütün seçimlere ait sayım ve döküm işlemleri bitinceye kadar
oy verme yerinden çıkarılamaz.

*Oyların sayımı ve dökümü:*

**Madde 99 – (Mülga: 8/4/2010-5980/32 md.)**

*Zarfların açılması, oyların sayım ve dökümü ^(1)^*

**Madde 100 – (Değişik: 8/4/2010-5980/20 md.)**

Oyların sayım ve dökümüne derhal başlanır, açık ve aralıksız yapılır.
Yapılacak şikâyet ve itirazlar, işi durdurmaz.

Sandık kurulu başkanı, sayım ve döküm işine başlamadan önce, sayım ve
döküm cetvellerinin boş ve yazısız olduğunu hazır bulunanlara gösterir.

Sandık kurulu başkanı, oy sayım ve dökümünün düzenini sağlamak
bakımından;

a\) Bir üyeyi sandıktaki zarfları kendisine vermek,

b\) İki üyeyi okunan oy pusulalarını sayım ve döküm cetvellerine işlemek,

c\) Bir üyeyi okunan ve dökümü yapılan oy pusulalarını ve açılan zarfları
masa üzerine düzenli biçimde yerleştirmek ve korumak,

üzere görevlendirir.

Sayım ve döküm cetvellerinde, ilk önce birleşik oy pusulasındaki sıraya
göre siyasi partilerin adları soldan sağa doğru sütunların yukarısındaki
hanelere yazılır. Daha sonra, varsa her bağımsız adaya bir sütun
ayrılarak, bağımsız adayların ad ve soyadları, birleşik oy pusulasındaki
sıraya göre sütunların yukarısındaki hanelere yazılır.

Sandık kurulu başkanı tarafından görevlendirilen üye, oy zarfını
sandıktan teker teker alarak başkana verir. Başkan zarfı açarak içinden
çıkan oy pusulasının ön yüzünü herkesin görebileceği ve işitebileceği
şekilde okur.

Birleşik oy pusulası üzerinde hangi partiye veya bağımsız adaya ait yere
"EVET" mührü basılmış ise, o partinin adı veya bağımsız adayın ad ve
soyadı okunur. Muhtarlık seçimlerinde ise, zarfın içerisinden çıkan oy
pusulaları, hangi muhtar veya üyelere ait ise onların adı ve soyadı
okunur.

–––––––––––––––

*(1) Bu madde başlığı “Zarfların açılması:” iken, 8/4/2010 tarihli ve
5980 sayılı Kanunun 20 nci maddesiyle metne işlendiği şekilde
değiştirilmiştir.*

3657

Büyükşehir belediye seçimlerinde, önce büyükşehir belediye başkanlığına,
sonra ilçe belediye başkanlığına ve daha sonra da belediye meclisi
üyeliğine ait oy pusulalarının sayım ve dökümü yapılır. Diğer belediye
seçimlerinde ise önce belediye başkanlığına, sonra belediye meclisi
üyeliğine ait oy pusulalarının sayım ve dökümü yapılır.

Aynı zarf içinde birden fazla oy kullanılan belediye ve muhtarlık
seçimlerinde, oy zarfı içinden eksik oy pusulası çıkmış ise eksik çıkan
oyların hangi seçim türüne ait olduğu ve sayısı ile içinden hiç oy
pusulası çıkmayan boş zarf sayısı toplamı, zarfların açılması bittikten
sonra tespit edilip sandık sonuç tutanağına işlenir.

Siyasi partilerin ve bağımsız adayların aldığı ve herhangi bir itiraza
uğramadan geçerli sayılan her oy, okunmasını müteakiben, görevli üyeler
tarafından, aynı anda sayım ve döküm cetvelinde o siyasi partiye veya
bağımsız adaya ayrılmış bulunan sütundaki rakamlar birden başlamak
üzere, sırasına göre çizilmek suretiyle, ayrı ayrı işaretlenir. Bu
işlemin usulüne uygun yapılıp yapılmadığı, sandık kurulu başkanı
tarafından sürekli denetlenir.

Okunan geçerli oy pusulaları ve zarfları, görevli üye tarafından, masa
üzerinde düzenli biçimde yerleştirilir ve muhafaza edilir.

Geçersiz sayılan veya geçerli olmasına rağmen hesaba katılmaması gereken
oy pusulaları ile geçerli olup olmadığı veya hesaba katılıp katılmaması
yönünden tereddüt edilen veya itiraza uğrayan oy pusulaları, sayım ve
döküm cetveline işlenmeksizin ayrılır ve sandık kurulu başkanı
tarafından muhafaza altına alınır.

Bütün zarfların açılıp okunması bittikten sonra; itiraz edilmeksizin
geçerli sayılan ve her iki sayım ve döküm cetveline işlenen oy sayıları,
her siyasi parti veya bağımsız adayın sütununda işaretlenmiş son
rakamlar karşılaştırılarak, her siyasi parti veya bağımsız adayın aldığı
geçerli oy sayısının iki cetvelde de aynı olup olmadığı, başkan
tarafından kontrol edilir. Oy sayıları aynı ise, her siyasi parti veya
bağımsız adayın aldığı geçerli oylar toplanarak, itiraz edilmeksizin
geçerli sayılan bu oyların toplam sayısı, o seçim türüne ait sandık
kurulunca düzenlenecek özel tutanağa yazı ve rakamla işlenir.

Siyasi partilerin ve bağımsız adayların aldıkları ve kendi hanelerine
işlenmiş geçerli oy sayılarını gösterir rakamların her iki sayım ve
döküm cetvelinde de aynı olmaması halinde ikinci sayım yapılır. İkinci
sayımda, geçerli tüm oy pusulaları yeniden, tek tek okunarak, boş ve
yazısız ayrı iki sayım ve döküm cetveline işlenir. Bu cetvellerdeki oy
sayıları aynı ise, her siyasi parti ve bağımsız adayın aldığı geçerli
oylar toplanarak, itiraz edilmeksizin geçerli sayılan bu oyların toplam
sayısı, o seçim türüne ait sandık kurulunca düzenlenecek özel tutanağa
yazı ve rakamla işlenir.

İkinci sayımda kullanılan sayım ve döküm cetvelinde yer alan oy sayıları
da aynı çıkmazsa, yukarıda belirtilen usûle göre üçüncü sayım yapılır ve
kurulun varsa siyasi partili olmayan, yoksa başkan tarafından
belirlenecek üyesi tarafından tek sayım ve döküm cetveline işlenmek
suretiyle, sonucuna göre işlem yapılır. Birden fazla sayım yapılan
hallerde, bu sayımlarda kullanılan sayım ve döküm cetvellerinin üzerine,
hangi sayıma ait olduğu büyük harflerle yazılır ve tüm cetveller
muhafaza edilir.

3658

Açılan sandığa ait son geçerli zarf açılıp içindeki oy pusulası
okunduktan sonra, sandık başkanı tarafından o sandığa ait açılmayan
geçerli zarf olup olmadığı kontrol edilir ve açılan zarfların sayısı ile
sandıktan çıkan ve tutanağa işlenmiş olan geçerli zarf sayısı
karşılaştırılır ve sonuç, tutanak defterine işlenir.

Geçerli oyların sayım ve döküm cetvellerine işlenmesinden sonra, hesaba
katılıp katılmaması veya geçerli sayılıp sayılmaması yönünden tereddüt
edilen veya itiraza uğrayan oy pusulaları, sandık kurulunca ayrı ayrı
değerlendirilerek karara bağlanır ve bu karar, tutanak defterine
yazıldıktan sonra mühürlenip imzalanır.

Sandık kurulu kararı ile geçerli sayılan veya hesaba katılan oy
pusulaları, sayım ve döküm cetvelinde ait olduğu siyasi partiye veya
bağımsız adaya ayrılmış bulunan sütuna işlenir. Bu şekilde geçerli
sayılan veya hesaba katılan oy pusulalarının toplam sayısı, o seçim
türüne ait özel tutanakta ilgili yere işlenir.

Geçerli sayılmayan veya hesaba katılmayan oy pusulaları, ayrı ayrı paket
yapılarak bağlanır ve paketin üzeri mühürlenerek, sayısı yazılır ve
saklanır. Bu oy pusulaları yakılmaz, yırtılmaz ve yok edilemez. Bunların
sayısı, o seçim türüne ait özel tutanakta ilgili yere işlenir.

Yukarıda belirtilen işlemler tamamlandıktan sonra, sayım ve döküm
cetvelinde siyasi partilerin ve bağımsız adayların aldığı oyların toplam
sayısı, kendi sütununun altına rakamla ve yazı ile yazılır.

Sayım ve döküm cetvelinde, siyasi partilerin ve bağımsız adayların
aldığı oylar, orada bulunanlara, başkan tarafından yüksek sesle ilan
edilir.

Bu ilandan sonra, sayım ve döküm cetvelindeki sonuçlar, sandık sonuç
tutanağına işlenir. Bu bilgilerin doğruluğu, sandık başkanı tarafından
sayım ve döküm cetveli sonuçları ile karşılaştırıldıktan sonra, sandık
sonuç tutanağı, başkan ve üyeler tarafından imzalanır ve mühürlenir.

Bütün bu işlemler, tutanak defterine geçirilerek, sandık kurulu başkan
ve üyeleri tarafından imzalanır ve mühürlenir.

Parti müşahitleri, sayım masası başında yer alabilir ve oy pusulalarını
görebilirler. Ancak, parti müşahitlerinin sayısı beşten fazla ise, hazır
bulunanlar arasından başkan tarafından kurul önünde ad çekme suretiyle,
sandık başında kalacak beş parti müşahidi her biri ayrı partiden olmak
üzere tespit edilir. Diğer müşahitlerle bağımsız aday müşahitleri için
sayım işlemini yakından takip edebilecekleri bir yer ayrılır.

*Geçerli olmayan oy pusulaları ^(1)^*

**Madde 101 – (Değişik: 8/4/2010-5980/21 md.)**

Aşağıda yazılı;

1\. Sandık kurulunca verilen ve o seçim için düzenlenmiş biçim ve renkte
olmayan,

2\. Arkasında “Türkiye Cumhuriyeti Yüksek Seçim Kurulu” filigranı
bulunmayan,

3\. Arkasında sandık kurulu mührü bulunmayan,

–––––––––––––––

*(1) Bu madde başlığı “Oy pusulaları ile açılan zarflar sayısının
denetimi:” iken, 8/4/2010 tarihli ve 5980 sayılı Kanunun 21 inci
maddesiyle metne işlendiği şekilde değiştirilmiştir.*

3658-1

4\. Hiçbir yerine “EVET” mührü basılmamış olan,

5\. Siyasi partilere veya bağımsız adaylara ayrılan alanlardan birden
fazlasına “EVET” mührü basılmış olan,

6\. Birden fazla siyasi partiye veya bağımsız adaya ayrılan alana taşmış
“EVET” mührü bulunan,

7\. Sandığın ait olduğu seçim çevresinden başka bir seçim çevresi için
düzenlenmiş olan,

8\. Bütünlüğü bozulacak şekilde yırtılmış veya koparılmış olan,

9\. Üzerine “EVET” mührü dışında veya “EVET” mührü yerine herhangi bir
özel işaret, herhangi bir isim, imza kaşesi, mühür veya parmak izi
basılmış olan,

10\. Üzerinde yer alan siyasi partilere veya bağımsız adaylara ait
bölümleri belirgin bir şekilde ve özel olarak karalanmış, çizilmiş veya
işaretlenmiş olan,

11\. Üzerinde yer alan matbu yazıların ve şekillerin dışında yazılar veya
harfler veya sayılar yazılmış veya şekiller çizilmiş olan,

birleşik oy pusulaları geçerli değildir.

Ancak aşağıdaki haller oy pusulalarını geçersiz kılmaz:

1\. Zarfların açılması veya oyların okunması sırasında yırtılması.

2\. Bütünlüğü bozulmaksızın bir kısmının kazaen yırtılması.

3\. Herhangi bir şekilde lekelenmiş olup da bunun özel olarak işaret
koymak amacıyla yapıldığının anlaşılamaması.

4\. Birleşik oy pusulasının katlanarak zarfa konulması sebebiyle “EVET”
mührü ile oy pusulasının arkasına basılan sandık kurulu mühür izinin oy
pusulasının diğer kısımlarına geçmesi.

5\. Bir siyasi parti veya bağımsız aday alanına basılan “EVET” mührünün
sadece iki parti alanını ayıran çift çizgili bölgeye taşmış olması.

6\. Başka bir siyasi partinin veya bağımsız adayın alanına taşmamak
kaydıyla, bir siyasi partinin alanına birden çok “EVET” mührü basılması.

Bir zarfta birden fazla oy pusulası kullanılan seçimlerde, zarftan çıkan
oy pusulalarından bir seçim türüne ait olanının geçersiz olması,
diğerlerinin geçersiz sayılmasını gerektirmez.

Muhtarlık seçimlerinde, bu maddede belirtilen geçersizlik sebeplerinin
dışında oy pusulalarının hangi sebeplerle geçersiz sayılacağı Yüksek
Seçim Kurulu tarafından belirlenir.

*Hesaba katılan ve katılmayan oy pusulaları ^(1)^*

**Madde 102 – (Değişik: 8/4/2010-5980/22 md.)**

Birleşik oy pusulalarında baskıda silinme veya yanlışlık yapılmış olsa
bile, hangi siyasi parti veya bağımsız aday lehine kullanılmış olduğu
“EVET” mührünün vurulduğu yerden kesin olarak anlaşılan oy pusulaları
hesaba katılır.

Zarfın içinden el ilanı, broşür ya da özel bir işaret, yazı veya şekil
taşıyan kağıt veya işaret amacı taşıyan herhangi bir madde çıkmış olması
halinde, bu zarftan çıkan oy pusulalarının hiçbiri hesaba katılmaz.

–––––––––––––––

*(1) Bu madde başlığı “Oy pusulasına yazılacak isim:” iken, 8/4/2010
tarihli ve 5980 sayılı Kanunun 22 nci maddesiyle metne işlendiği şekilde
değiştirilmiştir.*

3658-2

Bir zarfta tek oy pusulası kullanılan seçimlerde, zarfın içerisinden o
seçim türüne ait oy pusulasının dışında, aynı veya başka bir seçim
türüne ait oy pusulası çıkmış olması halinde, bu zarftan çıkan oy
pusulalarının hiçbiri hesaba katılmaz.

Bir zarfta birden fazla oy pusulası kullanılan seçimlerde, zarfın
içerisinden aynı seçim türüne ait birden fazla oy pusulası çıkmış olması
halinde, sadece bu seçim türüne ait oy pusulaları hesaba katılmaz,
diğerleri hesaba katılır.

Bir zarfta birden fazla oy pusulası kullanılan seçimlerde, o zarfta
kullanılması gereken oy pusulalarının dışında başka bir seçim türüne ait
oy pusulası çıkmış olması halinde, bu zarftan çıkan oy pusulalarının
hiçbiri hesaba katılmaz.

Bir zarfta birden fazla oy pusulası kullanılan seçimlerde, o zarfta
kullanılması gereken oy pusulalarından biri veya birkaçı eksik çıksa
bile, zarftan çıkan diğer oy pusulaları hesaba katılır.

*Muteber olmayan zarf ve birleşik oy pusulaları:*

**Madde 103 – (Mülga: 8/4/2010-5980/32 md.)**

*Hesaba katılan ve katılmayan oy pusulaları:*

**Madde 104 – (Mülga: 8/4/2010-5980/32 md.)**

*Sandık sonuç tutanağının düzenlenmesi ve ilanı ^(1)^*

**Madde 105 – (Değişik: 8/4/2010-5980/23 md.)**

Sandık kurulu, her seçim türü için ayrı hazırlanmış sandık sonuç
tutanağını, iki nüsha olarak, sayım ve döküm işlemleri sırasında elde
edilen bilgilere ve sayım ve döküm cetveli sonucuna göre düzenler. Bu
tutanakların ait olduğu bölümüne, her seçim türüne ilişkin bilgiler
eksiksiz olarak işlendikten sonra, başkan ve üyeler tarafından ad ve
soyadları yazılarak imzalanır ve sandık kurulu mührü ile mühürlenir.

Yukarıdaki fıkra gereğince işlenmesi gereken bilgiler şunlardır:

1\. Sandığın bulunduğu ilin, ilçenin ve seçim bölgesinin adı ile sandığın
numarası.

2\. Oy vermenin yapıldığı tarih ve gün.

3\. Oy sandığının sandık kurulu üyeleri ve seçim yerinde bulunanlar
önünde açılış saat ve dakikası ile şayet sandık saat 17.00'den sonra
açılmış ise bunun sebebi.

4\. Oy verme saati bitiminde sırada bekleyen ve oy kullandırılan seçmen
sayısı.

5\. İlçe seçim kurulundan teslim alınan toplam zarf sayısı ile
kullanılmayarak artan zarf sayısı.

6\. İlçe seçim kurulundan teslim alınan toplam oy pusulası sayısı ile
kullanılmayarak artan oy pusulası sayısı.

7\. Sandık seçmen listesinde yazılı olan seçmenlerin sayısı.

8\. Sandık seçmen listesinde kayıtlı olmayan ancak bu Kanun gereği o
sandıkta oy kullanan seçmen sayısı.

9\. Oy kullanan seçmenlerin toplam sayısı.

10\. Sandıktan çıkan zarf sayısı.

11\. Geçerli zarf sayısı.

–––––––––––––––

*(1) Bu madde başlığı “Sayımın ilanı ve sonuçların tutanağa
geçirilmesi:” iken, 8/4/2010 tarihli ve 5980 sayılı Kanunun 23 üncü
maddesiyle metne işlendiği şekilde değiştirilmiştir.*

3658-3

12\. Geçersiz zarf sayısı ve geçersizlik sebebi.

13\. Zarf sayısı oy kullanan seçmen sayısından fazla ise, eşitliği
sağlamak amacıyla yakılan zarf sayısı.

14\. Belediye seçimlerinde, oy zarfı içinden eksik oy pusulası çıkmış ise
eksik çıkan oyların hangi seçim türüne ait olduğu ve sayısı.

15\. İçinden hiç oy pusulası çıkmayan boş zarf sayısı.

16\. İtiraz edilmeksizin geçerli sayılan oy pusulalarının sayısı.

17\. İtiraz üzerine geçerli sayılan veya hesaba katılan oy pusulası
toplamı.

18\. Geçerli oy pusulalarının toplamı.

19\. Geçersiz sayılan oy pusulası sayısı ve geçersizlik sebebi.

20\. Hesaba katılmayan oy pusulası sayısı ve hesaba katılmama sebebi.

21\. Geçersiz sayılan veya hesaba katılmayan oy pusulası toplamı.

22\. Siyasi partilerin ve bağımsız adayların aldıkları toplam geçerli
oyların yazı ve rakamla belirtilecek sayısı.

23\. Oylama iş ve işlemlerine ve oyların sayım ve dökümüne dair yapılan
şikâyetlerle bunlara ait kararların nelerden ibaret bulundukları.

24\. Birden fazla sayım ve döküm yapılmış ise sayısı.

25\. Sayım ve döküm sonucunun başkan tarafından orada hazır bulunanlara
ilan edildiği.

Sandık sonuç tutanağının onaylı bir sureti, sandık kurulu tarafından
sandık çevresi içinde herkesin görebileceği bir yere asılır. Bu
tutanaklar oy verme gününden itibaren bir hafta süreyle asılı kalır.

Sandık sonuç tutanağının birer sureti, o seçim çevresinde seçime katılan
ve talep eden siyasi parti ve bağımsız adayların müşahitlerine, yeteri
kadar hazırlanarak sandık kurulu başkanı ve üyelerince imzalandıktan ve
mühürlendikten sonra verilir. Bu tutanaklar, talep halinde öncelikle
sandık kurulunun siyasi partili üyelerine imza karşılığı verilir. Ancak
bu halde, o partinin müşahidine ayrıca tutanak verilmez. Müşahitlere
verilecek sandık sonuç tutanakları, çok yapraklı kopyalı suret biçiminde
hazırlanır. Sandık sonuç tutanağı verilen müşahit ve sandık kurulu
üyelerinin ad ve soyadları ile temsilcisi oldukları siyasi partinin adı
veya bağımsız adayın adı ve soyadı sandık kurulu tutanak defterine
yazıldıktan sonra tutanağın teslim alındığına dair imzaları alınır.

Sandık kuruluna, her seçim türü için oy pusulasındaki siyasi parti ve
bağımsız aday sayısından beş fazla sayıda sandık sonuç tutanağı verilir.
Bu tutanakların düzenlenmesine ilişkin usul ve esaslar Yüksek Seçim
Kurulunca belirlenir.

*Tutanağın asılması:*

**Madde 106 – (Mülga: 8/4/2010-5980/32 md.)**

3658-4

*Sayıma ilişkin evrak ve belgelerin teslimi:*

**Madde 107 –** Hesaba katılan ve muteber sayılan oy pusulaları, sandık
kurulunca düzenlenen tutanaklar, sayım ve dökümde kullanılıp alt tarafı,
kurulca imza edilen sayım cetvelleri, hesaba katılmayan, muteber
sayılmayan veya itiraza uğrayan oy pusulaları ve hesaba katılmıyan
zarflar, tutanak defteri, kurulca mühürlü ve imzalı ayrı ayrı paketler
halinde kurulun mührü ile mühürlenmiş ve başkan ve üyeler tarafından
imzalanmış bir torbaya konularak, kurulun bağlı olduğu ilçe seçim
kuruluna sandık kurulu başkanı ve ad çekme ile seçilecek en az iki üye
tarafından götürülüp teslim olunur.

Kurulun diğer üyeleri ile, müşahitler de isterlerse ve taşıtta yer varsa
veya taşıt kendileri tarafından sağlanmak suretiyle katılabilirler.

İlçe seçim kurulu, bu torbayı getiren üyeler önünde açarak içindekiler
hakkında müfredatlı üç nüshadan ibaret bir tutanak düzenler. Bu
tutanağın altı, torbayı teslim edenlerle ilçe seçim kurulu başkanı ve
üyelerden biri tarafından imza edilir. Bu tutanağın bir nüshası, il
seçim kuruluna gönderilecek evraka bağlanır. Bir nüshası da sandık
kurulu başkanına verilir.

3659

BEŞİNCİ BÖLÜM

*Seçim Sonrası İşleri*

BİRİNCİ KESİM

*Seçim sonuçlarının ilçe seçim kurullarınca birleştirilmesi ve
denetlenmesi ^(1)^*

**Madde 108 – (Değişik: 8/4/2010-5980/24 md.)**

Sandık kurullarından gelen sonuç tutanaklarının, ilçe seçim kurullarınca
birleştirilmesi ve seçim sonuçlarının belirlenmesi işlemleri, açık ve
aralıksız olarak yapılır.

İlçe seçim kurulunun yapacağı sayım, döküm ve birleştirme işlemleri
sırasında, siyasi partilerin aday ve müşahitleri ve bağımsız adaylar ve
müşahitleri ile ilçe seçim kurullarındaki siyasi parti temsilcileri
istedikleri takdirde hazır bulunurlar. Hazır bulunan bağımsız aday ve
müşahitleri üçten fazla olursa ad çekilerek, adı ilk çıkanlardan üçü bu
işlemleri takip etmek üzere kalabilirler. Siyasi parti aday ve
müşahitleri için ad çekme yapılmaz. Bu işlemlerde hazır bulunanlara,
birleştirme iş ve işlemlerini yakından takip edebilecekleri bir yer
ayrılır.

İlçe seçim kurulu, sandık kurullarından gelen sandık sonuç
tutanaklarını, geldikçe almakla beraber, aralıksız olarak çalışır ve
gelen tutanakları, her seçim türü ve çevresine ait özel tutanaklara
sandık geliş sırasına göre işlemek suretiyle birleştirmeye devam eder.
En son sandık sonuç tutanağı geldikten sonra, ilçe dâhilindeki bütün
sandık sonuç tutanaklarının birleştirilmesi tamamlanarak, bunun sonucu
bir tutanakla tespit edilir. Bu işlemler, Kanunda belirtilen usul ve
esaslara uygun olmak şartıyla, Yüksek Seçim Kurulunca belirlenecek usul
ve esaslar çerçevesinde, bilgisayar ortamında da yapılabilir.

İlçe seçim kurulunun düzenleyeceği birleştirme tutanaklarına;

1\. İl adı,

2\. İlçe seçim kurulu adı ve varsa numarası,

3\. Seçimin türü ve çevresi,

4\. Tutanak sayfa numarası,

5\. Teselsül sırasına göre sandık kurulu numarası,

6\. Sandığın bulunduğu seçim bölgesinin adı,

7\. Sandık seçmen listesinde yazılı seçmenlerin sayısı,

8\. Oy kullanan seçmenlerin sayısı,

9\. İtiraz edilmeksizin geçerli sayılan oy pusulalarının sayısı,

10\. İtiraz üzerine geçerli sayılan veya hesaba katılan oy pusulalarının
sayısı,

11\. Geçerli oy pusulalarının toplamı,

12\. Geçersiz sayılan veya hesaba katılmayan oy pusulalarının toplamı,

13\. Birleşik oy pusulasındaki sıralamaya göre siyasi partilerin adları
ile her birinin aldığı oy sayısı,

14\. Bağımsız adayların birleşik oy pusulasındaki sıraya göre ad ve
soyadları ile her birinin aldığı oy sayısı,

15\. Muhtarlık seçimlerinde kendilerine oy verilen kimselerin alfabetik
sırada ad ve soyadları ile her birinin aldığı oy sayısı,

16\. Yüksek Seçim Kurulunca gerekli görülen diğer bilgiler,

rakam ve yazı ile yazılır.

–––––––––––––––

*(1) Bu madde başlığı “Seçim sonuçlarının ilçe seçim kurullarında
birleştirilmesi:” iken, 8/4/2010 tarihli ve 5980 sayılı Kanunun 24 üncü
maddesiyle metne işlendiği şekilde değiştirilmiştir.*

3660

Birleştirme işlemi için birden fazla tutanak kullanılmış ise, her
tutanağa sıra numarası verilir.

Birleşik oy pusulası kullanılan seçimlerde, ilçe birleştirme tutanağı
imzalanmadan önce, birleştirmesi yapılan sandık sonuç tutanaklarındaki
bilgilerin tamamını gösterir bir döküm cetveli, ilçe seçim kurulunun
siyasi partili üyelerine de birer nüsha çoğaltılarak verildikten sonra,
o tutanakta birleştirmesi yapılan sandık sonuç tutanaklarında, siyasi
parti ve bağımsız adayların aldıkları oy sayıları, ilçe seçim kurulunda,
başkanın görevlendireceği memur üyelerden biri tarafından, birleştirme
tutanağındaki sıraya göre, yüksek sesle okunmak suretiyle, ilçe
birleştirme tutanağına işlenen oy sayılarında yanlışlık olup olmadığı
denetlenir. İlçe seçim kurullarında yeterli imkan olması halinde denetim
işlemi hazır bulunanların izleyebileceği şekilde görüntülü olarak
cihazlarla yayınlanabilir.

Başkan, denetim sırasında tespit edilen hataları denetim tutanağına
geçirmek üzere, kurulun diğer memur üyesini görevlendirir. Denetim
tutanağında, ilçe seçim kurulunun adı, denetlenen seçimin türü ve
çevresi ile denetim işlemi sırasında hatalı bilgi girişi yapıldığı
tespit edilen sandıkların numarasını yazmaya elverişli bir cetvel yer
alır. Denetleme sırasında, ilçe birleştirme tutanağına hatalı olarak
işlenmiş sandık kurulu sonuç tutanakları bir kenara ayrılır. Denetim
işlemi sonucunda, düzenlenen tutanak başkan ve üyelerce imzalanır.
Denetim işlemi tamamlandıktan sonra, hata tespit edilmişse, ayrılan
sandık sonuç tutanaklarına göre gerekli düzeltmeler yapılarak hazırlanan
ilçe birleştirme tutanağı, kurul başkanı ve üyelerince imzalanır ve
sonuçlar hazır bulunanlara sözlü olarak ilan edilir.

İlçe birleştirme tutanağındaki bilgilere göre hazırlanacak tutanak
özetinin onaylı bir sureti, ilçe seçim kurulunda herkesin
inceleyebileceği uygun bir yere, bir hafta süreyle asılmak suretiyle
ilan edilir.

İlçe seçim kurulunun düzenleyeceği ilçe birleştirme tutanak özetlerinde;

1\. İl adı,

2\. İlçe seçim kurulu adı ve varsa numarası,

3\. Seçimin türü ve çevresi,

4\. Seçim çevresindeki sandık kurullarının toplam sayısı,

5\. Sandık seçmen listesinde yazılı seçmenlerin toplam sayısı,

6\. Oy kullanan seçmenlerin toplam sayısı,

7\. İtiraz edilmeksizin geçerli sayılan oy pusulalarının toplam sayısı,

8\. İtiraz üzerine geçerli sayılan veya hesaba katılan oy pusulalarının
toplam sayısı,

9\. Geçerli oy pusulalarının toplam sayısı,

10\. Geçersiz sayılan veya hesaba katılmayan oy pusulalarının toplamı,

11\. Birleşik oy pusulasındaki sıralamaya göre siyasi partilerin adları
ile her birinin aldığı toplam oy sayısı,

12\. Bağımsız adayların birleşik oy pusulasındaki sıraya göre ad ve
soyadları ile her birinin aldığı toplam oy sayısı,

13\. Yüksek Seçim Kurulunca gerekli görülen diğer bilgiler,

rakam ve yazı ile yazılır.

3660-1

İlçe birleştirme tutanak özeti ile denetim tutanağının imzalı ve mühürlü
birer sureti, ilçe seçim kurulu başkanınca, kurulun siyasi partili
üyelerine imza karşılığı verilir. Ayrıca, ilan süresi içinde yazılı
talepte bulunan ve o seçim çevresinde seçime katılan siyasi parti ilçe
başkanlıklarına ve bağımsız adaylara da bir defaya mahsus olmak üzere
imza karşılığı verilir.

Birden çok ilçe seçim kurulu bulunan ilçelerde, her ilçe seçim kurulu,
kendisine bağlı bulunan sandık kurullarından gelen sandık sonuç
tutanaklarını, yukarıda belirtilen usule göre birleştirdikten sonra,
düzenleyeceği denetim ve birleştirme tutanak özetinin onaylı birer
suretini, bir numaralı ilçe seçim kuruluna teslim eder. Birinci ilçe
seçim kurulu, aldığı bu tutanaklardaki sonuçları, kendi düzenlediği özel
tutanağa, sütun başlıkları altına toplam sayıları yazmak suretiyle veya
ayrı bir tutanak düzenleyerek birleştirme işlemini yapar. Birinci ilçe
seçim kurulunun düzenleyeceği ilçe birleştirme tutanak özetinin ilanı ve
siyasi parti ve adaylara verilmesi hususunda da yukarıdaki fıkraya göre
işlem yapılır.

Milletvekili ve büyükşehir belediye başkanlığı seçimlerinde, ilçe
birleştirme tutanağının ve özetinin onaylı birer sureti, ilçe seçim
kurulu başkanı ile en az iki üye tarafından, en kısa sürede il seçim
kuruluna teslim edilir.

Asıl ve geçici ilçe seçim kurulu başkanları, sayım, döküm ve birleştirme
iş ve işlemlerinin yapıldığı yerlerde, sandık kurulu başkanlarının,
sandık çevresinde sahip oldukları yetkileri kullanabilirler.

Bu maddede belirtilen tutanaklar ile tutanak özetlerinin düzenlenmesi ve
seçim sonuçlarının üst seçim kurullarına gönderilmesine dair usul ve
esaslar Yüksek Seçim Kurulunca belirlenir.

İKİNCİ KESİM

*İl Seçim Kurulunda Birleştirme*

*İl seçim tutanakları:*

**Madde 109 –** İl seçim kurulları, seçimle ilgili kanunların tutanak
düzenlemeyi kendilerine görev olarak verdiği hallerde, ilçe seçim
kurullarından gönderilen seçim tutanaklarını birleştirerek il seçim
tutanaklarını düzenler.

Birleştirme sonucunu gösteren tutanağın içindekiler hazır bulunanlara
ilan edilir, bir sureti il seçim kurulu başkanı tarafından il seçim
kurulu kapısına asılır, asılan bu tutanak sureti bir hafta süre ile
asılı kalır.

3660-2

82 nci, 83 üncü ve 84 üncü maddeler gereğince sandık kurulu
başkanlarının sandık yerinde haiz oldukları yetkileri, il seçim kurulu
başkanları da sayım, döküm ve birleştirme işlerinin yapıldığı yerde,
haizdirler.

ALTINCI BÖLÜM

*İtirazlar ve Şikayetler*

BİRİNCİ KESİM

*Genel Hükümler*

*Kimlerin itiraz edebileceği:*

**Madde 110 – (Değişik: 24/3/1973 - 1700/1 md.)**

Bu kanunda gösterilen kurulların veya kurul başkanlarının kesin olmayan
kararlarına karşı seçme yeterliğine sahip yurttaşlar, siyasi partiler
veya bunların tüzüklerine göre kuruluş kademelerinin başkanları veya
vekilleri, müşahitler, adaylar ve Cumhuriyet Senatosu üyeleri ile
milletvekilleri itiraz edebilirler.

*İtiraz mercileri:*

**Madde 111 –** Bu kanunda, kurulların kesin olduğu yazılı bulunmıyan
kararlarına karşı, her kurulun bağlı olduğu üst kurul, itiraz merciidir.

Yüksek Seçim Kurulunun re'sen veya itiraz üzerine vereceği kararlar
kesindir.

*İtirazın şekli:*

**Madde 112 – (Değişik: 17/5/1979 - 2234/1 md.)**

İtiraz yazı ile veya sözle yapılır. Sözle yapılacak itirazlar
gerekçesiyle birlikte tutanağa yazılır. İtiraz edenin adı, soyadı, açık
adresi yazılarak imza ettirilir. İmza bilmeyenlere parmak bastırılır.

Kimliğini ispat edemeyenlerin, delil ve gerekçe gösteremeyenlerin
itirazları incelenmez, bu sebeple incelenmediği tutanağa yazılır.

3661

Yazılı itirazlarda da yukarıdaki şartlar aranır ve deliller itiraz
dilekçesine eklenir. Gerekçesi ve delili olmayan yazılı itirazlar da
incelenmez. Her iki halde de itirazın alındığına ve hangi tarihte
yapıldığına dair, itiraz yapana alındı belgesi verilir. İtirazlar seçim
kurulu başkanına yapılır. Seçim kurulu başkanı bulunamazsa, yazılı
itiraz nöbetçi savcıya alındı belgesi ile yapılır. Savcı yapılan
itirazın kaydını işleyerek hemen seçim kurulu başkanına gönderir.

Siyasi partiler, seçim başlangıcında partileri adına kimlerin itiraz
edebileceklerini mühür ve imzalı bir yazı ile seçim kurullarına
bildirirler. İtiraz edebileceklerin imza sirküleri parti başkanınca
onaylanarak bildirilir. Parti adına itiraz edeceklerden kimlik aranmaz.

İtirazlarda, delillerin hangi resmi makamlarda bulunduğunun bildirilmesi
delil yerine geçer ve bu delili seçim kurulu temin eder.

Yüksek Seçim Kuruluna yapılacak itirazların yazılı olması lazımdır.

*İtiraz üzerine verilecek karar:*

**Madde 113 –** Bir kurulun kararını itiraz yolu ile tetkik eden üst
kurul, itirazı kabul ettiği takdirde, yapılması gereken işlem hakkında
da karar verir.

Kurullar kararlarını salt çoğunlukla verirler. Oyların eşitliği halinde,
başkanın katıldığı taraf tercih olunur.

Yüksek Seçim Kurulu, seçimin sonunda verilecek tutanaklara karşı yapılan
itirazların incelenmesinde, tam sayısı ile toplanır.

Diğer hususlarda kurulun mürettep adedinin çoğunluğu ile toplanabilir.
Her iki halde de salt çoğunlukla karar verir.

Oyların eşitliği halinde Başkanın bulunduğu taraf tercih olunur.

*Kararların bildirilmesi ve tebliği:*

**Madde 114 –** İtiraz üzerine kesin olmayarak verilen kararlar, itiraz
eden hazır ise sözle bildirilir.

Sözle bildirmelerde, kararın bildirildiği gün ve saat tutanağa
geçirilerek kendisine de imza ettirilir. İsterse kararın bir örneği de
verilir.

İtiraz eden hazır değilse, seçim kurullarının bulunduğu kasaba veya
şehirde, muayyen bir yer gösterilmiş olması halinde, karar, bu yere
tebliğ olunur.

Kurulların kesin kararları tebliğ olunmaz. Ancak itiraz eden başvurduğu
takdirde kendisine gösterilir ve isterse bir suret de verilir.

*Resim ve harç:*

**Madde 115 –** Şikayet ve itiraza ilişkin her türlü evrak, resim ve
harcdan muaftır.

İKİNCİ KESİM

*Şikayet*

*Tarifi ve mercii:*

**Madde 116 –** Şikayet, kütüklerin düzenlenmesi ile görevli ilçe seçim
kurulu başkanlariyle, kütüklerin düzenlenmesine memur edilen sair
kimselerin ve il, ilçe seçim kurullariyle sandık kurullarının veya
kurullar başkanlarının bu kanunun verdiği yetkilere dayanarak yaptıkları
işlemlere ve aldıkları tedbirlere ve bunlara benzer sair muamelelerine
veya herhangi bir kimsenin bu kanunun koyduğu yasak hükümlerine aykırı
hareketlerine karşı bu işlemlerin, tedbirlerin sair muamelelerin
düzeltilmesi, veyahut kanunun koyduğu yasaklara uymayanların, bu
hareketlerinin önlenmesi maksadiyle yapılan müracaatlardır. Şikayet bu
kurullara veya başkanlarına veya sair görevlilere sözlü veya yazı ile
110 uncu maddede gösterilenler tarafından yapılır.

3662

*Şikayetin incelenmesi:*

**Madde 117 – (Değişik: 17/5/1979 - 2234/1 md.)**

Şikayet kabul edildiği takdirde, şikayete konu olan işlem veya tedbirler
düzeltilir ve kanuna aykırı hareketler önlenir.

Şikayet kabul edilmediği takdirde, derhal tutanağa geçirilerek karara
bağlanır. Bu kararın bir sureti şikayetçiye verilir. Bu kararlara karşı
kanunda ayrıca bir müddet tayin edilmemiş ise, kırksekiz saat içinde
itiraz olunabilir.

*İtiraz ve şikayetin işlemleri durduramaması:*

**Madde 118 –** İşlemlere, tedbirlere ve kararlara karşı yapılan şikayet
ve itirazlar, oy vermeye ve her türlü seçim işlerinin devamına engel
olmaz.

ÜÇÜNCÜ KESİM

*Kurulların Teşekkül ve İşlemlerine Karşı Şikayet ve İtiraz*

*Sandık kurullarına ait itiraz ve şikayet:*

**Madde 119 –** Sandık kurullarının teşkiline dair, ilçe seçim kurulu
veya başkanı tarafından yapılan işlemlerin düzeltilmesi için, bu
işlemlerin neticesinden itibaren en geç iki gün içinde şikayet yoliyle
düzeltilmesi istenebilir.

Şikayetin reddine dair olan kararlara karşı, bildirilmesinden veya
tebliğinden itibaren iki gün içinde il seçim kuruluna itiraz olunur. İl
seçim kurulları, iki gün içinde kesin karar verirler.

Bu şikayetin yapılmamış olması sandık kurulunun teşekkülüne karşı
itiraza engel değildir.

Ancak, bu itirazın teşekkülünden itibaren iki gün içinde il seçim
kuruluna yapılması şarttır.

İl seçim kurulunun vereceği karar kesindir.

*İlçe seçim kurullarına ait itiraz ve şikayet:*

**Madde 120 –** İlçe seçim kurulu teşkili işlemlerine karşı, il seçim
kurullarına bunların teşekkülünden itibaren en geç iki gün içinde itiraz
olunabilir.

İl seçim kurulları, itirazları en geç iki gün içinde, kesin olarak
karara bağlar.

*İl seçim kurullarına ait itiraz ve şikayet:*

**Madde 121 –** İl seçim kurullarının teşekkülüne karşı kurulun
teşkilinden itibaren en geç üç gün içinde, Yüksek Seçim Kuruluna itiraz
olunabilir. Yüksek Seçim Kurulu üç gün içinde bir karar verir.

DÖRDÜNCÜ KESİM

*Sandık Seçmen Listelerine İtiraz*

*Muhtarlık bölgesi askı listelerine itiraz:*

**Madde 122 – (Değişik: 17/5/1979 - 2234/1 md.)**

Muhtarlık bölgesi askı listelerine, siyasi partilerin 112 nci maddede
belirtilen ilçe yetkilileri, o ilçede oturan seçmenlerle ilgili olarak
ilçe seçim kurulları başkanlıklarına; genel merkez yetkilileri tüm
seçmen kütüğü ile ilgili olarak Yüksek Seçim Kurulu Başkanlığına; seçmen
niteliğini haiz vatandaşlar kendileri ile ilgili olarak ilçe seçim
kurulu başkanlarına şikayet ve itirazda bulunabilirler.

Muhtarlık bölgesi askı listesine yapılan itirazlar; itirazın yapıldığı
kurul başkanınca kesin karara bağlanır.

Karar sureti; Seçmen Kütüğü Genel Müdürlüğüne gönderilir ve kütüğe
işlenir.

3663

*Sandık bölgesi askı listelerine itiraz:*

**Madde 123 – (Değişik: 17/5/1979 - 2234/1 md.)**

Sandık bölgesi askı listesine; 14 üncü maddenin dördüncü fıkrasına göre
ilan edilen siyasi parti il ve ilçe başkanları, ilçe seçim kurulu
üyeleri, sandık askı listesindeki bilgilerin askı listesine ve itiraz
sonucu verilen kararlara sandık ayırımının yasa ve genelgelere uygun
olmadığı yolunda, ilçe seçim kuruluna askı süresince itiraz edebilirler.

Bu itiraz, ilçe seçim kurulu tarafından incelenir ve alınan karar itiraz
edene ve il seçim kurulu başkanlığına bildirilir.

Bu karara karşı, il seçim kuruluna muteriz itiraz edebilir.

İl seçim kurulunun kesin kararı, itiraz edilmeyen ilçe seçim kurulu
başkanının kararları ile birlikte Yüksek Seçim Kurulu Seçmen Kütüğü
Genel Müdürlüğüne gönderilir.

*Listelere itirazların yöntemi:*

**Madde 124 – (Değişik: 17/5/1979 - 2234/1 md.)**

Siyasi partilerin genel merkez yetkilileri ile Seçmen Kütüğü Genel
Müdürü, 122 ve 123 üncü maddelerle bu maddede yazılı şikayet ve
itirazlar üzerine verilen kesin kararların bir kez de Yüksek Seçim
Kurulunda tetkik edilip karara bağlanmasını isteyebilirler.

122 ve 123 üncü maddelerle bu maddede yazılı şikayet ve itirazların
zaman, süre, inceleme ve sonuçlandırılma kuralları Yüksek Seçim
Kurulunca, ilk askıdan en az bir ay önce yayınlanır.

İtiraz üzerine verilecek kararların, seçmen kütüğünde değiştirdiği,
çıkardığı veya eklediği bilgiler ayrı bir "güncelleştirme kütüğünde"
saklanır.

*Adaylığa itiraz:*

**Madde 125 – (Değişik: 17/5/1979 - 2234/1 md.)**

Özel kanunlarında aykırı bir hüküm bulunmadığı takdirde, adaylıklarını
koyanlara özel kanunları gereğince yapılacak ilandan itibaren iki gün
içinde 110 uncu maddede gösterilenler tarafından adaylık şart veya
vasıflarını haiz olmamaları sebebine dayanılarak itiraz edilebilir.

Şu kadar ki, bir siyasi partinin listesinde yer alan adayların tespiti
sırasında o partinin tüzük ve yönetmeliklerinde yazılı hükümlere aykırı
davranıldığından bahisle, ilgili siyasi partinin üyesi olmayan kimseler
tarafından itiraz edilemez. Bu tür itirazlarda, itiraz edenin aynı
siyasi partiye kayıtlı olduğunu kanıtlayan belge eklenmemiş itiraz
dilekçeleri işleme konulmaz.

Bu itirazlar, seçimin özelliğine göre kanunen seçimi idare ile görevli
seçim kurullarına yapılır ve bu kurulun kararına karşı kesin karar
vermek yetkisini haiz üst seçim kuruluna da itiraz olunabilir.

İtirazın yazıyla yapılması ve itiraz dilekçesine itiraza sebep
gösterilen belgelerin bağlanması şarttır.

**(Ek: 27/10/1995 - 4125/7 md.; İptal: Ana. Mah.'nin 18/11/1995 tarih ve
E.1995/54, K.1995/59 sayılı kararı ile.)**

*İtirazın incelenmesi süresi:*

**Madde 126 –** Adaylıklar özel kanunlarında gösterilen süre içinde
kesinleşir.

Kesin karar vermeye yetkili üst kurullar, adaylıkların kesinleşmesi
tarihinden önce itirazları karara bağlarlar.

3664

BEŞİNCİ KESİM

*Sandık kurullarının veya başkanlarının şikayet üzerine verecekleri
kararlara itiraz:*

**Madde 127 –** Sandık kurullarının veya başkanlarının işlemlerine ve
her türlü sandıkbaşı işlerine 110 uncu maddeye göre yapılacak
şikayetlerin reddine dair verilecek kararlara karşı ilgililer, derhal,
ilçe seçim kurulu başkanına itiraz edebilirler.

İlçe seçim kurulu başkanı, itirazı derhal tetkik ederek kesin karara
bağlar.

Başkanın kararı, durumu tashih veya sandık kurulunun şikayet üzerine
verdiği kararı iptal eder mahiyette ise, bu karar derhal sandık kurulu
başkanına bildirilir, karara uymak mecburidir.

Şikayet ve itirazlar en geç seçim sonuçlarını tesbit eden tutanağın
düzenlenmesine kadar yapılır.

*Sandık kurulu kararlarına ve tutanağa itiraz:*

**Madde 128 – (Değişik: 8/4/2010-5980/25 md.)**

Sandık kurullarının kararları, oyların sayım ve dökümü ile tutanakların
düzenlenmesine ilişkin iş ve işlemleri aleyhine, ilçe seçim kuruluna
itiraz olunabilir.

Bu itirazlar, sandık sonuç tutanağının düzenlenip başkan ve üyeler
tarafından imzalanmasına kadar sözle veya yazıyla, sandık kurulları
vasıtasıyla yapılabileceği gibi, oy verme gününden sonraki salı günü
saat 15.00'e kadar doğrudan ilçe seçim kurullarına yazılı olarak
yapılabilir.

Sandık başı iş ve işlemlerine karşı, ilçe seçim kuruluna itiraz
edilebilmesi için, önce sandık kuruluna şikâyet veya itirazda bulunulmuş
olması şart değildir.

İlçe seçim kurulları, itirazları en geç itirazın yapıldığı tarihten
sonraki ikinci gün saat 17.00'ye kadar karara bağlar. İtirazı yapan
hazır ise, karar kendisine bildirilir; değilse tebliğ edilir.

İlçe seçim kurulları, yukarıda gösterilen itiraz süresi sona ermeden
veya süresinde yapılan itirazları inceleyip bir karara bağlamadan önce,
ilçe birleştirme tutanağını düzenleyemez. Bu hükme rağmen, bu tutanağın
düzenlenmiş olması, üst seçim kurullarına itiraz için Kanunda öngörülen
sürelere başlangıç teşkil etmez.

ALTINCI KESİM

*İlçe seçim kurullarının veya başkanlarının şikayet üzerine verecekleri
kararlarla sair kararlarına ve ilçe birleştirme tutanaklarına itiraz:*

**Madde 129 –** İlçe seçim kurullarının veya başkanlarının, kendi
işlemleri aleyhine vakı şikayet üzerine verdikleri kararlar ile, sair
kararları aleyhine, en geç ilçe birleştirme tutanağının düzenlenmesine
kadar; ilçe birleştirme tutanağının düzenlenmesi ve buna ait işlerle
neticelerine karşı bu tutanağın düzenlenmesini takip eden gün saat on
yediye kadar, doğrudan doğruya veya ilçe seçim kurulları eli ile il
seçim kurullarına itiraz edilebilir.

İlçe seçim kurullarının veya başkanlarının işlemlerine, tedbirlerine ve
sair muamelelerine karşı yapılan şikayetlerin reddine dair verilen
kararlara yapılan itirazlar, iki gün içinde kesin karara bağlanır.

İtirazın kabulüne karar verildiği takdirde, bu karar en seri vasıta ile
ilçe seçim kurulu başkanına bildirilir.

Sair itirazlar, iki gün içinde karara bağlanır, itiraz eden hazır ise
kendisine sözle bildirilir. Hazır değil ise tebliğ olunur.

3665

YEDİNCİ KESİM

*İl seçim kurulu ve başkanlarının şikayet üzerine verecekleri
kararlarla, sair kararlarına ve tutanaklara itiraz ve olağanüstü
itiraz:*

**Madde 130 – (Değişik: 17/5/1979 - 2234/1 md.)**

İl seçim kurullarının kararlarına karşı aşağıdaki şekilde itiraz olunur:

1\. İl seçim kurullarıyla başkanlarının kendi işlemleri aleyhine vaki
şikayetlerin reddine dair verdikleri kararlara, tebliğ veya tefhiminden
itibaren üç gün,

2\. Bu kurulların teşekkülüne, kurulun teşkilinden itibaren üç gün,

3\. Oy verme günü işlemlerine ait kararlara karşı derhal,

4\. Sair kararlar aleyhine bu kararların öğrenildiği tarihten itibaren üç
gün içinde ve en geç il birleştirme tutanağının düzenlenmesini takip
eden üçüncü gün saat 17.00 ye,

5\. Oyların dökümüne, sayımına, oyların seçilenlere göre ayrılmasına; il
birleştirme tutanağının düzenlenmesinden sonraki üçüncü gün saat 17.00
ye,

6\. Seçilme yeterliğine; veya kendilerine tutanak verilenlerin,
seçilmediğine veya seçimin sonucuna tesir edecek olaylara karşı,
seçilenlere verilecek tutanağın düzenlenmesinden sonraki üçüncü gün saat
17.00 ye,

Kadar 110 uncu maddede yazılı kimseler tarafından doğrudan doğruya veya
il seçim kurulları vasıtasıyla Yüksek Seçim Kuruluna itiraz edilebilir.

Şu kadar ki; siyasi partilerin il başkanlarıyla genel merkezleri veya
bağımsız aday tarafından tutanağın düzenlenmesinden sonra (7) gün içinde
seçimin neticesine müessir olaylar ve haller sebebiyle yapılan
itirazlar, seçimin sonucu hakkında kesin karar vermek yetkisine sahip
olan kurullarca, seçimin neticesine müessir görüldüğü takdirde, alt
kademelerce verilen kararların kesin veya kesinleşmiş olması veya
kurullara derece derece ve müddeti içinde müracaat edilmemiş olması, bu
itirazın incelenmesine ve reddine sebep teşkil etmez.

Bu itirazlar yazılı olarak yapılır. İtiraz dilekçesine, itiraz edenin
adının, soyadının ve açık adresinin yazılması, ihbar ve iddia olunan
vakıaların mahiyetinin ve gerekçesinin beyanının, delillerinin
gösterilmesi ve belgelerinin bağlanması, bu belgelerin elde edilmesi
mümkün değil ise, sebeplerinin ve nereden ve ne suretle temin
olunabileceğinin bildirilmesi lazımdır.

Ancak, adaylığın kesinleşmesinden sonra, adayın Türk olmadığına, yaşının
kanunda gösterilenden küçük olduğuna, okur - yazar olmadığı veya seçilme
yeterliğini kaybettiren bir mahkümiyeti bulunduğuna ilişkin iddialar
dışındaki nedenlerle adaylara itiraz olunamaz. Bu hüküm olağanüstü
itirazlar için de geçerlidir.

Bu şartları haiz olmayan dilekçeler reddolunur.

SEKİZİNCİ KESİM

*Yüksek Seçim Kurulunun işlem ve tedbirlerine karşı şikayet:*

**Madde 131 –** Her türlü seçimin devamı sırasında, Yüksek Seçim
Kurulunun itiraz eylediği veya itiraz yolu ile verdiği kararlar dışında
kalan işlemleri, tedbirleri ve sair muameleleriyle, bu kanunda başka bir
mercie şikayet veya başvurma yolu gösterilmemiş ve fakat alt kurulların
görevleri sınırlarını aşmış olan veya bu mahiyette bulunan, kanuna
aykırı hareketlerden dolayı 110 uncu maddede gösterilenler tarafından,
yazılı olarak, doğrudan doğruya, Yüksek Seçim Kuruluna şikayet
olunabilir.

Yazılı şikayetlerin 112 nci maddedeki şartları ihtiva etmesi lazımdır.
Bu şikayetler üzerine, Yüksek Seçim Kurulunca derhal ve kesin olarak
karar verilir.

3666

*Tetkik ve tahkik usulü:*

**Madde 132 –** Yüksek Seçim Kurulu evrak üzerinde, incelemeler yapar.
Ayrıca lüzum gördüğü bilcümle tahkik ve her türlü tetkik işlemlerini de
yapar. Gerekli mercilerden her türlü bilgi ve belgeleri ister. Bu
mercilerin, en kısa bir zamanda ve en geç yedi gün içinde istenilen
bilgi ve belgeyi vermeleri mecburidir.

Kurul başkanı, lüzum ve ihtiyaca göre, bu işlerde çalışmak üzere,
Yargıtay ve Danıştay memurlarını da vazifelendirebilir.

İtiraz dilekçesinin bir sureti, tutanağına itiraz edilene tebliğ olunur.
Tutanağına itiraz olunan kimse, isterse yazı ile savunabileceği gibi,
isteği üzerine, Yüksek Seçim Kurulunun tayin edeceği günde bizzat veya
bir vekil marifetiyle kendini kurul huzurunda savunabilir. Kurul,
yapılan itiraz ve ihbarları kendisine verildiği tarihten itibaren en geç
üç ay içinde bir karara bağlar.

Kurulun kararı kesindir. Aleyhine hiçbir mercie ve kanun yoluna
başvurulamaz.

Seçimin özelliğine göre seçim sonuçları hakkında kesin karar vermeye
yetkili mercie yapılacak itirazlarda da yukarıki 1 inci ve 3 üncü
fıkralar hükümleri uygulanır.

Ancak, bu kurul itirazları onbeş gün içinde kesin karara bağlar.

Yukarıki fıkralarda yazılı kararlar aleyhine hiçbir mercie ve kanun
yoluna başvurulamaz.

Tutanakların iptali halinde özel kanunlarındaki hükümler uygulanır.

YEDİNCİ BÖLÜM

*Seçim Suçları ve Cezaları*

*Kurullara karşı suçlar:*

**Madde 133 – (Değişik: 23/1/2008-5728/287 md.) **

Hileli faaliyetlerle veya herhangi bir şekil ve surette cebir veya
şiddet kullanarak veya tehdit ederek, bu Kanunda yazılı kurulların
toplanmalarına veya görevlerinin ifasına mani olanlar, iki yıldan beş
yıla kadar hapis cezası ile cezalandırılır.

Yukarıdaki fıkrada yazılı fiiller, silahla işlenirse, verilecek ceza üç
yıldan aşağı olamaz. Bu fiiller, aralarından biri silahlı en az üç kişi
tarafından birlikte işlendiği takdirde, failler hakkında beş yıldan
onbeş yıla kadar hapis cezasına hükmolunur.

*Kurulların tedbirlerine riayetsizlik:*

**Madde 134 – (Değişik: 23/1/2008-5728/288 md.) **

Seçim işlerinin cereyanı sırasında, seçimin düzenli yürütülmesini
sağlamak maksadı ile, bu Kanunda yazılı kurullar veyahut kurul
başkanları tarafından alınan karar ve tedbirlere, ihtara rağmen riayet
etmeyen kişilere ikiyüz Türk Lirası idarî para cezası verilir.

Herhangi bir şekilde alınan karar ve tedbirlerin uygulanmasını
zorlaştıran veyahut karar ve tedbirlerin neticesiz kalmasına sebebiyet
veren kimseler, altı aya kadar hapis cezası ile cezalandırılır.

Yukarıda yazılı fiiller, görevli kimseler tarafından işlendiği ve
fiilleri daha ağır cezayı gerektiren suç oluşturmadığı takdirde, birinci
veya ikinci fıkraya göre verilecek ceza yarı oranında artırılır.

3667

*Kurul üyelerinin kurul kararlarına riayetsizliği:*

**Madde 135 –** Bu kanunda yazılı kurulların çoğunlukla vermiş oldukları
her çeşit kararlara riayet etmiyen kurul üyeleri, üç aydan bir yıla
kadar hapis cezası ile cezalandırılır.

*Kurul üyelerinin göreve gelmemesi:*

**Madde 136 – (Değişik: 23/1/2008-5728/289 md.) **

Kurullara seçildiği halde haklı sebep olmaksızın vazifesi başına
gelmeyenler elli günden az olmamak üzere adlî para cezası ile
cezalandırılır.

Seçim başladıktan sonra kuruldaki görevlerini haklı bir sebep olmaksızın
terk edenler, üç aydan bir yıla kadar hapis cezası ile cezalandırılır.

*Araç ve gereçlerin vaktinde gönderilmemesi:*

**Madde 137 – (Değişik: 23/1/2008-5728/290 md.) **

Seçim kurulları başkan ve üyelerinden herhangi biri veya bu Kanunda
yazılı işlerden biriyle görevlendirilen kimseler sandık seçmen
listelerini, aday listelerini, seçime ait kağıt ve paketleri ve oy
pusulalarını, oy sandıklarını, oy zarflarını veya maddi ve malî
vasıtaları ve bilcümle seçim araç ve gereçlerini vaktinde yerlerine
göndermezler veya gönderilmesine mani olurlar veya teslim etmezler veya
teslim almazlarsa, iki yıldan beş yıla kadar hapis cezasıyla
cezalandırılır.

Bu fiilleri görevlilerden başkaları yaparsa, cezanın alt sınırı bir
yıldır.

*Görevi kötüye kullanma: ^(1)^*

**Madde 138 – (Değişik: 23/1/2008-5728/291 md.) **

Bu Kanunun tatbiki ile görevli veya bu Kanuna göre görevlendirilen
kimseler görevlerini her hangi bir şekilde kötüye kullandıkları
takdirde, fiilleri bu Kanunda ayrı bir suç olarak tanımlanmamış ise,
Türk Ceza Kanununun 257 nci maddesine göre verilecek ceza altıda birden
üçte bire kadar artırılarak hükmolunur.

*Memur olanların cezaları:*

**Madde 139 – (Mülga: 23/1/2008-5728/578 md.) **

*Seçmen kütüğü hazırlıklarına ilişkin suçlar:*

**Madde 140 – (Değişik: 23/1/2008-5728/292 md.) **

Seçmen kütüğünün düzenlenmesine esas teşkil edecek olan krokilerle,
binalar cetvelini ilçe seçim kurulu başkanınca bildirilen süre içinde
düzenleyerek vermeyenler veya kroki ve binalar cetvellerini seçmen
kütüğünün düzenlenmesine elverişli bir şekilde yapmayanlar hakkında,
Türk Ceza Kanununun 257 nci maddesinde yazılı cezalar altıda birden üçte
bire kadar artırılarak hükmolunur.

Sayım ve yazım ve denetim işlemleri sırasında, belli edilen esaslara
aykırı harekette bulunanlarla, sorulara cevap vermeyenler veya bilerek
gerçeğe aykırı cevap verenler yahut ilk sayım ve yazım gününde, ilan
edilecek süreden önce bulundukları yeri terk edenlere, fiilleri suç
oluşturmadığı takdirde yüz Türk Lirası idarî para cezası verilir.

–––––––––––––

*(1) Bu madde başlığı “Görevi savsama ve kötüye kullanma:” iken,
23/1/2008 tarihli ve 5728 sayılı Kanunun 291 inci maddesiyle metne
işlendiği şekilde değiştirilmiştir.*

3668

*Seçmen kütüğünün düzenlenmesi:*

**Madde 141 – (Değişik: 17/5/1979 - 2234/1 md.)**

Bu Kanunla görevlendirilmiş oldukları halde, belli, süre içinde ve
şekillerine uygun olarak seçmen kütüğüne müteallik evrak ve vesikaları
gereği gibi düzenlemeyen veya muhafaza etmeyenler veya gereken mercie
vermeyenler altı aydan iki yıla kadar hapis cezası ile
cezalandırılırlar.

Bu fiiller kayıtsızlık veya gereken dikkat ve itinanın gösterilmemesi
sonucu husule gelmiş ise üç aydan bir seneye kadar hapis cezası
hükmolunur.

Yukarıda yazılı fiil ve hareketler yüzünden herhangi bir bölgede, seçmen
kütüğünün veya sandık seçmen listelerinin yazılması veya bu sebeple
seçmenlerin oy vermesi imkansız hale gelmiş ise, birinci fıkrada yazılı
halde bir seneden iki seneye kadar, ikinci fıkrada yazılı halde de altı
aydan iki seneye kadar hapis cezası hükmolunur.

*Kütük düzenlemekle görevli olanların suçları:*

**Madde 142 – (Değişik: 17/5/1979 - 2234/1 md.)**

Seçmen kütüğüne yazılmak hakkı olmayan bir seçmeni yazan veya yazılmak
hakkı olan bir seçmeni yazmayan veya kütüğe yazılmış olup da silinmesi
gereken seçmenin adını silmeyen veya silinmemesi gerektiği halde o
seçmenin adını silenler bir yıldan iki yıla kadar hapis cezası ile
cezalandırılır.

Eğer bu fiiller kayıtsızlık ve görevde gereken dikkat ve itinanın
gösterilmemesinden ileri gelmiş ise üç aydan altı aya kadar hapis cezası
verilir.

*Seçme yeterliği olmayanların seçmen kütüğüne kaydı:*

**Madde 143 – (Değişik: 17/5/1979 - 2234/1 md.)**

Seçme yeterliği bulunmadığı halde kendisini veya bu yeterliği olmayan
bir başkasını her ne suretle olursa olsun seçmen kütüğüne kaydettiren
veya bu şekilde kaydedilmiş olanları seçmen kütüğünden silinmesine aynı
şekilde mani olan veya seçme yeterliği bulunan birinin aynı fiil ve
hareketlerle seçmen kütüğünden silinmesine sebep olan altı aydan iki
seneye kadar hapis (…) ^(1)^ cezası ile cezalandırılır. ^(1)^

Yukarıda yazılı fiiller cebir veya tehdit veya şiddet veya nüfuz veya
tesir icrası suretiyle yapıldığı takdirde faile verilecek ceza, bir
seneden beş seneye kadar hapistir.

*Seçmen kütüğüne birden fazla kayıt:*

**Madde 144 – (Değişik: 23/1/2008-5728/294 md.) **

Seçmen kütüğüne kendisini veya bir başka seçmeni bilerek birden fazla
kayıt ettirenler veya bu sonucu veren fiilleri bilerek yapanlar altı
aydan iki yıla kadar hapis cezası ile cezalandırılır.

Yukarıdaki fıkrada yazılı suçlar bu işlerle görevlendirilenler
tarafından işlendiği takdirde bir yıldan üç yıla kadar hapis cezasıyla
cezalandırılır.

––––––––––––––

*(1) 23/1/2008 tarihli ve 5728 sayılı Kanunun 293 üncü maddesiyle; bu
fıkrada yer alan “üç aydan bir seneye” ibaresi “altı aydan iki seneye”
şeklinde değiştirilmiş ve “ve ikibinbeşyüz liradan onbin liraya kadar
ağır para” ibaresi madde metninden çıkartılmıştır.*

3669

*Seçmen kütüğüne kaydolunmamaya teşvik:*

**Madde 145 –** Seçme yeterliğine sahip olanların seçmen kütüğüne
kaydolunmalarını önlemek maksadiyle teşvik ve telkinlerde bulunanlar üç
aydan altı aya kadar hapis cezasına mahkum edilirler.

Yukarıda yazılı fiillerden dolayı seçmenler, seçmen kütüğüne
kaydolunmadıkları takdirde verilecek hapis cezası altı aydan bir seneye
kadardır.

Bu fiil ve hareketler cebir veya tehdit veya şiddet kullanarak
vukubulduğu takdirde, yukarıki fıkralara göre verilecek cezalar iki kat
olarak hükmedilir.

Bu fiil ve hareketler, memur ve memur hükmünde olanlar tarafından
işlenirse, ayrıca 139 uncu madde hükmü de uygulanır.

*Seçmen listeleri üzerinde işlenen suçlar:*

**Madde 146 – (Değişik: 17/5/1979 - 2234/1 md.)**

141, 142, 143 ve 144 üncü maddelerde yazılı fiiller seçmen kütüğünün
düzenlenmesinden sonra sandık bölgelerine göre düzenlenecek olan sandık
seçmen listeleri ile Yüksek Seçim Kurulunca düzenlenmesine karar
verilecek diğer listeler üzerinde işlendiği takdirde sözü geçen
maddelerde yazılı cezalar verilir.

*Seçmen listesine ilişkin suçlar:*

**Madde 147 – (Değişik: 17/5/1979 - 2234/1 md.)**

Asılması gereken seçmen listelerini asmayan veya vaktinden evvel indiren
veya her ne suretle olursa olsun seçmenlerin tetkikine imkan vermeyen
veya bu listelere karşı yapılan itirazları kabul etmiyen veya
mercilerine bildirmeyen görevliler hakkında üç aydan iki yıla kadar
hapis (…) ^(1)^ cezası verilir.

Bu fiiller kayıtsızlık veya gereken dikkat ve itinanın gösterilmemesi
sonucu meydana gelmiş ise, verilecek ceza bir aydan altı aya kadar hapis
(…) ^(1)^ cezasıdır. ^(1)^

*Seçmen kütüğü, seçmen listeleri ve diğer belgeler üzerinde işlenen
suçlar:*

**Madde 148 – (Değişik: 17/5/1979 - 2234/1 md.)**

**(Değişik birinci fıkra: 23/1/2008-5728/296 md.)** Tamamen veya kısmen
sahte seçmen kütüğü veya seçmen listesi tanzim eden veya bozan veya
çalan veya yok eden kimse hakkında Türk Ceza Kanununun belgede
sahtecilik suçuna ilişkin hükümlerine göre verilecek ceza yarı oranında
artırılır.

Seçmen kütüğü veya seçmen listelerine ait vesikaları çalan veya bozan
veya yok eden veya tahrip eden kimseye de aynı ceza verilir.

Oy hakkının kullanılmasına engel olmak maksadıyla seçmenlerin
kimliklerini ispata yarayan herhangi bir belge üzerinde yukarıdaki
fıkrada yazılı fiilleri işleyenler veya bu belgeleri saklayanlar altı
aydan iki yıla kadar hapis cezası ile cezalandırılır.

Seçmen, kimliğini ispat ederek oyunu kullandığı takdirde, yukarıdaki
fıkrada yazılı ceza yarısına kadar indirilir.

–––––––––––––

*(1) 23/1/2008 tarihli ve 5728 sayılı Kanunun 295 inci maddesiyle; bu
maddenin birinci fıkrasında yer alan “ve bin liradan beşbin liraya kadar
ağır para” ve ikinci fıkrasında yer alan “ve beşyüz liradan ikibinbeşyüz
liraya kadar ağır para” ibareleri madde metninden çıkartılmıştır.*

3670

*Propaganda toplantılarına karşı suçlar:*

**Madde 149 – (Değişik: 23/1/2008-5728/297 md.)**

Her kim 51 inci maddede gösterilen heyetin kurulmamış olduğu toplantıda
söz alır ve söylerse, üç aydan altı aya kadar hapis cezasıyla
cezalandırılır.

Herhangi bir vasıta ile bir seçim propagandası toplantısına engel olan
veya devamına imkân vermeyecek hareket ve tertiplerle onu ihlal eden
kimse altı aydan bir yıla kadar hapis cezasıyla cezalandırılır. Bu
fiiller ikiden fazla kimse tarafından birlikte ve cebir veya şiddet
kullanılarak ya da tehdide başvurularak işlenirse, failler hakkında iki
yıldan beş yıla kadar hapis cezasına hükmolunur. Eğer fiil, aralarından
biri silahlı en az üç kişi tarafından birlikte işlenirse, failler
hakkında beş yıldan sekiz yıla kadar hapis cezasına hükmolunur.

*Özel radyo ve televizyon yayınlarına ilişkin suçlar^(1)^*

**Madde 149/A-** **(Yeniden düzenleme: 15/7/2003-4928/4 md.; Mülga:
2/1/2017-KHK-687/10 md.)**

*Toplantı heyetlerine karşı suçlar:*

**Madde 150 –** 51 inci maddede yazılı heyeti kurmıyan veya haber
vermiyen toplantı tertipçileri ve mezkür maddede yazılı görevleri
yapmıyan heyet üyeleri (…) ^(2)^ üç aya kadar hapis cezasiyle
cezalandırılırlar. ^(2)^

*Yasak propaganda:*

**Madde 151 – (Değişik : 23/1/2008-5728/300 md.) **

Oy verme gününden önceki günün saat 18.00’inden sonra ve oy verme
gününde umumi veya umuma açık yerlerde seçim propagandası için toplantı
veya propaganda yapanlar veya bu maksatla yayınlarda bulunanlar veya ne
suretle olursa olsun seçimin düzenini bozabilecek veya oy vermenin tam
bir serbestlikle yapılmasına tesir edebilecek mahiyette söz, yazı veya
sair suretlerle propaganda yapanlar veya asılsız şayialar çıkaranlar üç
aydan bir yıla kadar hapis cezası ile cezalandırılır.

\_\_\_\_\_\_\_\_\_\_\_\_\_\_\_\_\_\_\_\_

*(1) Bu madde başlığı "Özel Radyo ve Televizyon Yayınlarına İlişkin
Suçlar" iken, 15/7/2003 tarihli ve 4928 sayılı Kanunun 4 üncü maddesiyle
metne işlendiği şekilde değiştirilmiştir.*

*(2) 23/1/2008 tarihli ve 5728 sayılı Kanunun 299 uncu maddesiyle; bu
yer alan “on beş günden” ibaresi* *madde metninden çıkartılmıştır.*

3670-1

**(Değişik ikinci fıkra: 8/4/2010-5980/26 md.)** Bu Kanunun 58 inci
maddesinin birinci fıkrası ile 60 ve 61 inci maddelerinde yazılı
yasaklara aykırı hareket edenler, altı aydan bir yıla kadar hapis cezası
ile cezalandırılır.

*Haksız oy temini:*

**Madde 152 – (Değişik birinci fıkra: 10/6/1983 - 2839/50 md.)** Her kim
kendisine veya başkasına oy veya tercih işareti verilmesi veya
verilmemesi için bir veya birkaç seçmene menfaat, sair kıymetler teklif
ve vadeder veya verir, yahut resmi, umumi vazifeler veya hususi hizmet
ve menfaatler vait veya temin ederse, bir yıldan üç yıla kadar hapis
cezasıyla cezalandırılır. Verilen, vait veya temin edilen menfaatler
seçmenin seyahat, yemek, içki ve nakil masrafları veya hizmetlerinin
mukabili olarak gösterilse dahi hüküm aynıdır.

Yukarda yazılı para, menfaat, vait veya hizmetleri kabul eden seçmen
dahi aynı ceza ile cezalandırılır.

Bu fiilleri, tehdit veya cebir veya şiddet kullanarak işliyenler
hakkında ceza, bir misli artırılarak hükmedilir.

*Oy kullanmaya engel olmak:*

**Madde 153 – (Değişik: 10/6/1983 - 2839/51 md.)**

Yukarıdaki maddede yazılı maksatlar için, o maddede yazılı suretlerle
seçmenleri toplayanlar ve bir köy veya bir mahalleden veya bir meskün
mahalden veya sair yerlerden sandık yerine gelmelerini menedenler
hakkında bir yıldan dört yıla kadar hapis cezası verilir.

Bu fiiller memuriyet nüfuzunun veya sıfatının veya herhangi bir kimsenin
haiz bulunduğu selahiyetin suiistimali suretiyle işlendiği takdirde,
verilecek hapis cezası iki yıldan az olamaz.

**(Ek fıkra: 8/4/2010-5980/27 md.)** Seçim günü, sandık seçmen
listesinde kayıtlı olan seçmenin, sandık alanına girmesine veya oy
kullanmasına, kanuna aykırı biçimde engel olan kimse, bir yıldan üç yıla
kadar hapis cezası ile cezalandırılır.

**(Ek fıkra: 8/4/2010-5980/27 md.)** O seçim çevresinde yapılan
seçimlerde, oy kullanma hakkına sahip olan bir seçmenin, oy kullanmaya
gitmesine veya sandık alanına girmesine veya oy kullanmasına engel olmak
amacıyla, tehdit veya cebir veya şiddet kullanan kimse, üç yıldan beş
yıla kadar hapis cezası ile cezalandırılır. Bu fiillerin birden fazla
seçmene karşı işlenmesi halinde, verilecek ceza üçte birden yarısına
kadar artırılır.

3671

*Adaylık hükümlerine aykırı hareketler ve propaganda yapamayacak
olanlar:*

**Madde 154 – (Değişik : 23/1/2008-5728/301 md.) **

Özel kanunların adaylık koyma hususunda kabul ettiği esas ve şekillere
uymaksızın adaylıklarını koyan memurlar ve yargıçlarla, adaylığını
koymak için ordudan ayrılma isteğinde bulunmuş ve bu istekleri kabul
edilmiş olmasına rağmen herhangi bir sebeple görevinden fiilen
ayrılmadan veya resmi elbisesiyle propaganda yapan veya bu mahiyette
herhangi bir harekette bulunan subaylar, askerî memurlar ve astsubaylar
yüz günden az olmamak üzere adlî para cezası ile cezalandırılır.

Yargıç ve yargıç sınıfından sayılanlarla, askerî şahıslar ve bu Kanunun
62 nci maddesinin ikinci fıkrasında yazılı memur ve hizmetlilerin özel
kanunlarına göre ilan olunan seçimin başlangıç tarihinden oy vermenin
sona ermesine kadar bir siyasi parti veya bağımsız adayların leh veya
aleyhinde propaganda yapmaları veya herhangi bir suretle telkin ve
tesirde bulunmaları halinde, fiili daha ağır cezayı gerektiren bir suç
oluşturmadığı takdirde, üç aydan bir yıla kadar hapis cezası ile
cezalandırılırlar.

63 üncü maddede belirtilen yasaklara uymayanlar altı aydan bir seneye
kadar hapis cezası ile cezalandırılır.

*Başbakan ve bakanların yasaklara uymamaları:*

**Madde 155 – (Değişik : 23/1/2008-5728/302 md.) **

64, 65 ve 66 ncı maddelerde yazılı yasaklara uymayanlar üç aydan bir
yıla kadar hapis cezası ile cezalandırılır.

*Sair propaganda suçları:*

**Madde 156 – (Değişik : 23/1/2008-5728/303 md.) **

Bu Kanunda ayrıca ceza hükmüne bağlanmayan ve Kanun hükümlerine aykırı
olan sair propagandaların failleri hakkında Kabahatler Kanununun 32 nci
maddesinin birinci fıkrası uygulanır.

*Matbua ve ilanların tahribi:*

**Madde 157 – (Değişik: 10/6/1983 - 2839/52 md.)**

Seçim propaganda matbualarının, yayınlanmasına veya ilanına mani olanlar
veya bunları tahrip edenler üç aydan altı aya kadar hapis cezası ile
cezalandırılırlar.

*Sandık düzeni ve oy verme ile ilişkin suçlar:*

**Madde 158 – (Değişik : 23/1/2008-5728/304 md.) **

Sandık başında bu Kanuna göre oy verme yönünden kendisine yükletilmiş
olan ödevleri ihtara rağmen yapmayan seçmenlere ikiyüzelli Türk Lirası
idarî para cezası verilir.

*Sandık başında müdahale ve ihtara riayetsizlik:*

**Madde 159 – (Değişik : 23/1/2008-5728/305 md.) **

Oyunu kullandıktan sonra ihtara rağmen sandık başından ayrılmayan veya
herhangi bir müdahale telkin veya tavsiyede bulunan veya bunlara
teşebbüs eden kimse üç aydan bir yıla kadar hapis cezası ile
cezalandırılır.

3672

*Seçmen olmayanların oy vermesi:*

**Madde 160 – (Değişik : 23/1/2008-5728/306 md.) **

Her kim oy verme sırasında seçme yeterliği olmadığını bildiği halde oy
vermeye teşebbüs eder veya verirse iki yıldan beş yıla kadar hapis
cezası ile cezalandırılır.

Başkasının adını taşıyarak oy vermeye teşebbüs eden veya veren üç yıldan
beş yıla kadar hapis cezası ile cezalandırılır.

**(Değişik üçüncü fıkra: 13/3/2008-5749/12 md.)** Mükerrer oy vermeye
teşebbüs eden veya veren kimse hakkında da ikinci fıkra hükmü uygulanır.

*Oy sandığı üzerinde suçlar:*

**Madde 161 – (Değişik: 17/5/1979 - 2234/1 md.)**

**(Değişik birinci fıkra: 23/1/2008-5728/307 md.)** Usulüne aykırı
olarak veya yetkisi olmadığı halde her ne sebep ve maksatla olursa olsun
oy sandığının yerini değiştirenler, yerinden kaldıranlar, oy sandığını
açan, çalan veya tahrip eden veya içindeki veya içinden çıkan oy
zarflarını alan, çalan veya değiştiren kimse üç yıldan beş yıla kadar
hapis cezası ile cezalandırılır.

Bu fiil ve hareketler, cebir veya şiddet veya hileyle işlendiği takdirde
hükmedilecek ceza bir misli artırılarak hükmolunur.

*Siyasi partilerle bağımsız adayların oy puslaları üzerinde işlenecek
suçlar*

**Madde 162 – (Değişik: 10/6/1983 - 2839/56 md.)** Siyasi partilerin
veya bağımsız adayların oy pusulalarını veya seçime müteallik her türlü
evrakı zapt veya imha eden veya bozan veya oy verme yerine
götürülmelerine veya dağıtılmalarına mani olanlar bir yıldan üç yıla
kadar hapis cezasıyla cezalandırılırlar.

Bu filler cebir veya şiddet veya tehdit veya hile ile veya içlerinden
biri silahlı olan birden fazla kimseler tarafından veyahut meskene veya
siyasi parti binalarına her ne suretle olursa olsun girerek işlenirse bu
maddede yazılı cezalar bir misli eklenerek hükmolunur.

Bu fiiller resmi sıfatı haiz olanlar tarafından işlendiği takdirde
yukarıki fıkrada yazılı ceza verilir.

*Kurul başkan ve üyelerinin seçim işlerini bozması:*

**Madde 163 – (Değişik: 17/5/1979 - 2234/1 md.)**

**(Değişik birinci fıkra: 23/1/2008-5728/308 md.)** Seçim kurulları
başkan ve üyelerinden herhangi biri kanuna aykırı hareketleriyle seçim
muamelelerinin yapılmasını ve oy verilmesini kısmen veya tamamen
imkânsız kılar yahut seçimlerin butlanına bilerek sebebiyet verirse, iki
yıldan beş yıla kadar hapis cezası ile cezalandırılır.

Bunlar seçim neticelerini ilan etmezler, tutanağı asmazlar veya kanunen
vermeye mecbur oldukları tutanak suretlerini vermezlerse aynı ceza ile
cezalandırılırlar.

*Oy Verme Sonucuna Tesir Edecek Haller:*

**Madde 164 – (Değişik: 23/1/2008-5728/309 md.)**

1\. Her kim, sandık başında seçmenlerin imzalarını koydukları sandık
seçmen listesine gelmeyenler adına sahte imza atmak, mühür koymak veya
parmak basmak gibi hileli bir hareket ile sandığa oy atar veya attırır
ise üç yıldan beş yıla kadar hapis ve bin günden beşbin güne kadar adlî
para cezasıyla cezalandırılır.

2\. Bu fiil sandık başkan ve üyeleri ile resmi memurlar tarafından
işlendiği takdirde, yukarıdaki fıkrada yazılı cezaya yarısı eklenerek
hükmolunur.

3673

3\. Her kim, herhangi bir şekilde seçimin neticesini tağyir eder veya
ettirir veya seçim tutanaklarını tamamen veya kısmen sahte olarak tanzim
veya tahrif eder veya ettirirse, beş yıldan sekiz yıla kadar hapis
cezasıyla cezalandırılır.

4\. Yukarıdaki fıkrada yazılı fiil ve hareketler, kurul başkan ve üyeleri
ve resmi memurlar tarafından işlendiği takdirde haklarında verilecek
ceza beş yıldan on yıla kadar hapistir.

5\. **(Mülga birinci paragraf: 13/3/2008-5749/15 md.)**

Her kim, kurulları, üçüncü fıkrada yazılı fiilleri işlemeye, herhangi
bir suretle icbar ederse üçüncü fıkrada yazılı ceza üçte birden yarıya
kadar artırılarak hükmolunur.

Eğer bu fiil kurul mensuplarına herhangi bir suretle menfaat temini veya
vaadi suretiyle meydana gelmiş ise, kurul mensuplarıyla menfaat temin
veya vadedenler hakkında dördüncü fıkrada yazılı ceza üçte birden
yarısına kadar eklenerek hükmolunur.

*İtirazları ve şikayetleri kabul etmemek:*

**Madde 165 – (Değişik: 23/1/2008-5728/310 md.)**

Bu Kanunla kendilerine şikâyet ve itiraz yetkisi tanınanların bu yoldaki
müracaatlarını tutanağa geçirmeye mecbur oldukları ahvalde tutanağa
geçirmeyi reddeden kurul başkan ve üyeleri bir yıla kadar hapis
cezasıyla cezalandırılır.

*Kötü niyetle itiraz:*

**Madde 166 – (Değişik: 23/1/2008-5728/311 md.)**

Seçim sonunda seçilenlere verilen tutanaklara veya seçilenlerin
yeterliğine makbul bir sebep olmaksızın ve kötü niyetle itiraz edenlere,
itirazı reddeden merciin ihbarı üzerine bin Türk Lirasından beşbin Türk
Lirasına kadar idarî para cezası verilir.

*Kötü niyetle şikayet:*

**Madde 167 –** Oy vermenin yolunda cereyanını veya seçim kurullarının
vazifelerini selametle görmelerini yahut sayım neticelerini geciktirmek
gibi kötü niyetle şikayet ve itirazda bulunanlar hakkında yukarıki madde
hükmü uygulanır.

*Çeşitli hükümler:*

**Madde 168 – (Değişik: 10/6/1983 - 2839/58 md.)**

Kurullarca düzenlenen ve oy verme ve seçim neticelerini gösteren
tutanakların asılı suretlerini yırtan, bozan, kaldıran kimse hakkında
altı aydan bir yıla kadar hapis cezası verilir.

3674

*Resmi makamların bildirilerine karşı işlenen suçlar:*

**Madde 169 – (Değişik: 10/6/1983 - 2839/59 md.)**

Her kim, seçim muamelelerine ait olmak üzere mercileri tarafından
yayınlanan beyanname ve tebliğlerin, ilan ve asılmasına mani olur veya
bunları yırtar veya bozar veya kaldırırsa üç aydan altı aya kadar hapis
cezasıyla cezalandırılır.

*İçki yasağına aykırı hareketler:*

**Madde 170 – (Değişik: 10/6/1983 - 2839/60 md.)**

Oy verme günü, oy verme müddetince, umuma açık yerlerde ispirtolu içki
verenler, satanlar veya içenler veya herhangi bir suretle açık veya
kapalı şişelerde ispirtolu içki satanlar veya alanlar üç aydan altı aya
kadar hapis cezasıyla cezalandırılırlar.

*Silah taşıyanlar:*

**Madde 171 – (Değişik: 23/1/2008-5728/312 md.)**

79 uncu maddenin koyduğu silâh taşıma yasağına aykırı hareket edenler
hakkında, fiilleri daha ağır cezayı gerektiren bir suç oluşturmadığı
takdirde, yirmibeş günden az olmamak üzere adlî para cezasına
hükmolunur. Fiilin diğer kanunlara göre daha ağır cezayı gerektiren bir
suç oluşturması halinde, bu kanunlara göre verilecek ceza üçte biri
oranında artırılır.

*Kovuşturma usullerine aykırı hareket*

**Madde 172 –** Kovuşturma ve soruşturma usullerini gösteren maddedeki
yasaklara aykırı hareket edenler hakkında altı aydan bir seneye kadar
hapis cezası hükmolunur.

SEKİZİNCİ BÖLÜM ^(1)^

*Soruşturma ve Kovuşturma Usul ve Şekilleri*

*Soruşturma ve kovuşturma zamanı ^(2)^*

**Madde 173 – (Değişik: 23/1/2008-5728/313 md.)**

Seçim işleriyle görevlendirilenlerin oy verme günü ile bundan önceki
yirmi dört saat içinde işledikleri bu Kanunda yazılı seçim suçlarından
ötürü bağlı bulundukları kurullarca düzenlenmesi gereken seçim
tutanaklarının tanzim edildiğinin ertesi günü soruşturma başlatılır.

Bu süre içinde ağır ceza mahkemesinin görevine giren suçlarla asliye
ceza mahkemesinin görevine giren suçüstü hali, infazı gerektiren
hükümler ve merciinden verilmiş tutuklama kararı veya yakalama emri
dışında başka hiçbir sebepten dolayı bir seçmen hakkında soruşturma ve
kovuşturma yapılamaz ve oy verme günü ile ondan önceki üç gün içerisinde
seçmenin hürriyetini ve oy verme imkânını kaldıracak veya tahdid edecek
idarî ve malî hiçbir tedbir alınamaz.

*Genel hükümlerin uygulanması:*

**Madde 174 – (Değişik: 23/1/2008-5728/314 md.)**

Bu Kanunda yazılı suçlardan birini işleyenler veya bu Kanunun
uygulanmasına taalluk edip de genel hükümlere göre cezalandırılmaları
gerekenlerin sıfat ve memuriyetleri ne olursa olsun haklarında umumi
hükümler dairesinde soruşturma ve kovuşturma yapılır.

Valiler hakkındaki soruşturma Yargıtay Cumhuriyet Başsavcısı veya
Cumhuriyet Başsavcıvekili; kovuşturma ise Yargıtayın ilgili ceza dairesi
tarafından umumi hükümlere göre yapılır.

–––––––––––––––

*(1) Bu bölüm başlığı “Kovuşturma Usul ve Şekilleri” iken, 23/1/2008
tarihli ve 5728 sayılı Kanunun 313 üncü maddesiyle metne işlendiği
şekilde değiştirilmiştir.*

*(2) Bu madde başlığı “Kovuşturma ve soruşturma zamanı:” iken, 23/1/2008
tarihli ve 5728 sayılı Kanunun 313 üncü maddesiyle metne işlendiği
şekilde değiştirilmiştir.*

3675

Yargıtay Cumhuriyet Başsavcısı soruşturmayı Yargıtay Cumhuriyet
savcılarına da yaptırabilir. Ancak, kamu davasını açmak veya
kovuşturmaya yer olmadığına dair karar vermek yetkisi Cumhuriyet
Başsavcısına aittir.

Soruşturma sırasında Başsavcı tarafından istenilen yakalama emri,
tutuklama, tahliye, elkoyma ve aramaya Yargıtay ilgili ceza dairesi
başkanı tarafından karar verilir. Bu kararlara karşı yapılan itirazları
ise, numara itibariyle izleyen ceza dairesi inceler. Son numaralı daire
başkanının kararı söz konusu ise, itirazları inceleme yetkisi Birinci
Ceza Dairesine aittir.

Yargıtay Cumhuriyet Başsavcısı tarafından verilen kovuşturmaya yer
olmadığına dair karara yapılan itirazı, soruşturma konusu suçun en
ağırına bakmakla görevli ceza dairesini numara itibariyle izleyen ceza
dairesi başkanı inceler. Soruşturma konusu suç, son numaralı ceza
dairesinin görevine giriyorsa, itirazı inceleme yetkisi Birinci Ceza
Dairesi Başkanına aittir.

Kaymakamlar hakkında soruşturma yapmaya ve kamu davası açmaya il
Cumhuriyet başsavcısı veya başsavcıvekili ve kovuşturma yapmaya il ağır
ceza mahkemesi yetkilidir.

Hâkimler ve Savcılar Kanunu hükümleri mahfuzdur.

İlgili kimseler ve siyasi partiler, Ceza Muhakemesi Kanunu gereğince
kamu davasına katılabilirler.

*İdarî para cezasına karar verme yetkisi^(1)^*

**Madde 175 – (Değişik: 23/1/2008-5728/315 md.)**

Bu Kanun hükümlerine göre idarî para cezasına karar vermeye Cumhuriyet
savcısı yetkilidir.

*Seçim zamanında cevap hakkı:*

**Madde 176 –** Seçim süresi içinde özel ve tüzel kişilerin haysiyet ve
şerefine dokunan veya menfaatini bozan yahut kendileriyle ilgili
hakikate aykırı hareketler, düşünceler ve sözler izafesi suretiyle açık
veya kapalı şekilde bir mevkutede yapılan yayından dolayı o özel ve
tüzel kişiler 9/6/2004 tarihli ve 5187 sayılı Basın Kanununun 14 üncü
maddesine göre cevap vermek veya düzeltme istemek hakkına sahiptirler.
^(2)^

Özel ve tüzel kişiler cevap ve düzeltmeyi bulundukları yerin sulh
yargıcına da verebilirler. Ücretini öderlerse metin telgrafla da
bildirilir.

Ancak oy verme gününden önceki 7 nci günden sonra sulh yargıcının kararı
ile yetinilir.

Yukardaki fıkralara riayet etmiyenler hakkında Basın Kanununun hükümleri
uygulanır.

*Kurulda görevli yargıcın bakamıyacağı davalar:*

**Madde 177 –** İl ve ilçe seçim kurulu başkan ve üyeliklerini yapan
yargıçlar kendi çevreleri içinde vukua gelecek seçim suçlarına mütaallik
davalara bakamazlar.

Aynı mahalde bu davaları görecek başka yargıçlar bulunmaması veya
mahkemenin teşekkül edememesi halinde mezkür davalara bu mahalle en
yakın yargı çevresinde bulunan aynı derecedeki mahkeme veya vazifeli
yargıç tarafından bakılır.

*Tutanakların delil kıymeti:*

**Madde 178 – (Mülga: 23/1/2008-5728/578 md.) **

–––––––––––––––

*(1)Bu madde başlığı “Kovuşturma usulü:” iken, 23/1/2008 tarihli ve 5728
sayılı Kanunun 315 inci maddesiyle metne işlendiği şekilde
değiştirilmiştir.*

*(2) 23/1/2008 tarihli ve 5728 sayılı Kanunun 316 ncı maddesiyle bu
fıkrada yer alan “5680 sayılı kanunun 143 sayılı kanunla değiştirilen 19
uncu” ibaresi “9/6/2004 tarihli ve 5187 sayılı Basın Kanununun 14 üncü”
şeklinde değiştirilmiş ve metne işlenmiştir.*

3676

*Seçim suçu:*

**Madde 179 –** Bu kanuna göre seçim suçundan maksat, seçim işlerinde bu
kanun hükümleri uyarınca görevlendirilmiş bulunan kimselerin bu
görevleri dolayısiyle işlemiş oldukları fiil ve hareketlerle her kim
tarafından işlenirse işlensin bu kanuna aykırı bulunan fiil ve
hareketlerdir.

*Dava süresi:*

**Madde 180 – (Değişik: 17/5/1979 - 2234/1 md.)**

**(Değişik: 10/6/1983 - 2839/61 md.)** Seçim suçlarından doğan kamu
davası, seçimin bittiği tarihten itibaren altı ay içinde açılmadığı
takdirde kovuşturma yapılamaz. ^(1)^

Kamu davasının açılması izin veya karar alınmasına bağlı olan suçlarda
izin veya kararın alınması için yapılan müracaat tarihi ile izin veya
kararın verildiği tarih arasında geçen süre dava süresi hesabına
katılmaz. Ancak, bu süre üç ayı geçemez.

DOKUZUNCU BÖLÜM

*Çeşitli Hükümler*

*Seçim giderleri:*

**Madde 181 – (Değişik: 17/5/1979 - 2234/1 md.)**

Yüksek Seçim Kurulu ve Seçmen Kütüğü Genel Müdürlüğü giderleri ile her
türlü seçim işleri giderleri genel bütçeden ödenir. Bunun için gerekli
ödenek Adalet Bakanlığı Bütçesi içindeki ayrı bir programda gösterilir.

Bu ödeneğin harcanmasında, birinci derecede ita amiri, Yüksek Seçim
Kurulu Başkanıdır. Başkan, yetkilerinin bir kısmını Seçmen Kütüğü Genel
Müdürüne devredebilir, Genel Müdürün de diğer görevlilere devretmesine
izin verebilir.

Seçim işleri için mahallerinde yapılması gereken her türlü harcamaların
ita amiri il ve ilçe seçim kurulları başkanlarıdır.

*Ödenecek ücretler:*

**Madde 182 – (Değişik: 10/9/1987 - 3403/3 md.)**

**(Değişik: 26/8/1999 - 4448/3 md.)** Seçim Kurulu Başkan ve üyeleri ile
bu Kanun gereğince görevlendirileceklere ve bu işlerde mesai saatleri
içinde ve dışında çalıştırılacak memur ve hizmetlilere,siyasi parti
temsilcilerine ve hariçten alınarak çalıştırılacaklara ödenecek
gündelikler, gündelik miktarı 600 (altıyüz) gösterge rakamının memur
aylık katsayısı ile çarpımı sonucu bulunacak tutarı geçmemek üzere,
Yüksek Seçim Kurulunca belirlenir.**(Ek cümle: 13/3/2008-5749/13 md.)**
Bakanlar Kurulu bu rakamı Yüksek Seçim Kurulunun görüşünü alarak, dört
katına kadar artırmaya yetkilidir. Bu ödemeler herhangi bir vergiye tabi
tutulmaz. ^(2)^

Bulundukları yerin haricinde bir mahalle gönderileceklerin yol
masrafları Harcırah Kanunu hükümlerine göre verilir.

*Satın alma ve avans:*

**Madde 183 – (Değişik: 17/5/1979 - 2234/1 md.)**

Bu Kanun gereğince yapılacak işler için lüzumlu satın alma ve kiralama
işleri 2490 sayılı Kanuna tabi olmaksızın yapılabilir. İlan zorunlu
değildir.

–––––––––––––

*(1) 4/7/2012 tarihli ve 6353 sayılı Kanunun 3 üncü maddesiyle, bu
fıkrada yer alan “iki yıl” ibaresi “altı ay” şeklinde değiştirilmiştir.*

*(2) 23/6/2008 tarihli ve 2008/13851 sayılı Bakanlar Kurulu Kararı ile;
bu fıkradaki gündelik miktarının hesaplanmasında dikkate alınan 600
(altıyüz) gösterge rakamının Yüksek Seçim Kurulu Başkan ve üyeleri için
2000 (ikibin)’e, diğerleri için 1000 (bin)’e yükseltilmesi hüküm altına
alınmıştır.*

3677

Her çeşit seçim giderleri için il ve ilçe adalet daireleri mutemetlerine
il ve ilçe seçim kurulları başkanlarının tasvibi ile ayrıca yüzbin
liraya kadar avans verilebilir. Bu had içinde kalmak üzere mahsup edilen
miktara kadar yeniden avans verilebilir.

Yüksek Seçim Kurulu, gerekli gördüğü ahvalde avans miktarını
artırabilir.

**(Ek: 23/5/1987 - 3377/5 md.)** Bu Kanun gereğince yapılacak işler için
lüzumlu her türlü satın alma, hizmet, yapım, kiralama ve taşıma işleri
2886 sayılı Devlet İhale Kanununa tabi olmaksızın yapılabilir. İlan
zorunlu değildir.

*Seçim eşyasının muhafazası:*

**Madde 184 –** İl, ilçe ve sandık kurullarına ait mühürler, seçim
işlemlerine taallük eden tutanaklar, matbu defterler veya sair evrak il,
ilçe adalet daireleri emanet memurluklarında ve oy sandıklariyle kapalı
oy verme yerlerinin eşya ve malzemesi köylerde muhtarlıklarca ve kasaba
ve şehirlerde belediyelerce muhafaza olunur.

*Muaflık:*

**Madde 185 –** Bu kanunun uygulanmasında, yapılacak müracaatlara ait
her türlü evrak ve vesikalar ile kurullarca verilecek kararlar resim ve
harçtan muaftır.

*Siyasi partilerin kağıt ihtiyacı:*

**Madde 186 –** Siyasi partiler oy pusulası ve propaganda işleri için
ihtiyaç duydukları kağıdı Devlet fabrikalarından veya Devlet
sermayesinin iştiraki olan fabrikalardan temin etmek isterlerse bedeli
kendileri tarafından ödenmek şartiyle Yüksek Seçim Kurulu, partilerin bu
isteklerini yerine getirir.

Yüksek Seçim Kurulunun bu konuda ,resmi makamlar ve fabrikalar nezdinde,
yapacağı talepler süratle ve her şeye tercihli olarak yerine getirilir.

*Yüksek Seçim Kurulunca Yapılacak İşlemler:*

**Ek Madde 1 – (Ek: 13/2/1965 - 533/10 md; Değişik: 24/3/1973 - 1700/1
md.)**

Yüksek Seçim Kurulu tarafından, Türkiye Radyoları vasıtasiyle, haber
yayınları saatinde veya başka uygun saatlerde yayımlanacak bildirilerle;
vatandaşın ilgisi uyandırılmak ve kendisine seçmen olmanın görev ve
yetkileri hatırlatılmak suretiyle; daimi seçmen kütüklerinin
düzenlenmesi, ilk sayım ve yazım işlerinin yapılması, yeniden yapılacak
yazım işlemleri, denetlemeler, sandık seçmen listelerinin düzenlenmesi,
askıya çıkarılması ve askıdan indirilmesi, itiraz ve ilave kayıt
işlemlerinin ne şekilde yapılacağı, seçmen kartlarının dağıtılması ve oy
verme konusunda yapılacak işlemler, sair lüzum görülen hususlarla
birlikte, süreler de belirtilerek duyurulur.

Ayrıca, il ve ilçe seçim kurulları tarafından alışılmış yayın araçları
ile, halkın ilgisini uyandıracak aynı nitelikteki bildirilerle keyfiyet
ilan olunur.

Yüksek Seçim Kurulunun ve il seçim kurullarının bu konudaki her türlü
bildirilerinden Türkiye Radyolarınca ücret alınmaz.

Her seçmenin, kütüklere ve bunlara uygun olarak sandık seçmen
listelerine eksiksiz geçmesi seçmen kartlarının dağıtılmasının tam
yapılması, ilkesine uygun olarak, Yüksek Seçim Kurulu, her konuda
yapılacak işlemleri, yayımlayacağı genelgelerle gösterir. İl ve ilçe
seçim kurulu başkanları da, bu ilke ve Yüksek Seçim Kurulunun
genelgeleri doğrultusunda, bölgelerindeki görevlilerin eğitimini ve
görevlerini yapmalarını sağlarlar.

3678

**Ek Madde 2 – (Ek: 14/7/1965 - 656/14 md.)**

Yüksek Seçim Kurulunca kanun hükmünce radyolarla yayınlanması zorunlu
olan veya gerekli görülen her türlü konularda ve il seçim kurulları
tarafından kanun hükmünce kendi illeri radyolarında yayınlanması zorunlu
olan veya gerekli görülen konularda, yapılacak radyo yayınlarından,
Türkiye'de yayın yapan radyolarda ücret alınmaz.

**Ek Madde 3 – (Ek: 14/7/1965 - 656/14 md.)**

Yüksek Seçim Kurulunca gerekli gösterilecek ilçe ve seçimlerde,
seçimlerin başlangıcından ilçe birleştirme tutanağının düzenlenmesine
kadar, ilçe seçim kurulu başkanlarının esas hakimlik görevleri, hakimin
tayin edeceği ölçü ve şekilde tamamen veya kısmen, Yüksek Hakimler
Kurulunca, yetki verilecek başka hakimlere gördürülür.

**Ek Madde 4 – (Ek: 17/5/1979 - 2234/2 md.)**

Yüksek Seçim Kurulu, zorunlu gördüğü takdirde, adaylığa müracaat tarihi,
müracaatların incelenmesi, adaylığa karşı itiraz, itirazların karara
bağlanması, adayların geçici ve kesin ilanı gibi seçim işlemleri için bu
Kanunda veya başka kanunlarda öngörülen tarihleri ve süreleri
değiştirebilir. Yüksek Seçim Kurulu bu kararını gerekçesiyle birlikte
derhal ilan eder. Şu kadar ki, süre ve tarihlerde değişiklik yapma
yetkisi, siyasi partilerce gösterilecek adaylar hakkında kullanılamaz.

**Ek Madde 5 – (Ek: 28/3/1986 - 3270/25 md.)**

Anayasa değişikliklerine ilişkin kanunların halk oyuna sunulmasında
kullanılacak olan oy pusulalarının şekli; oy verme, oyların sayım ve
dökümü, geçersiz oyların tespiti, sonuçların tutanağa geçirilmesi, ilçe,
il ve Yüksek Seçim Kurulunca yapılacak birleştirme işlemleri; halk oyuna
sunulan kanunla ilgili Türkiye Büyük Millet Meclisindeki çoğunluk ve
azınlık görüşleri ile Cumhurbaşkanının görüşünün ve halk oyu
sonuçlarının Türkiye Radyo ve Televizyonları aracılığı ile seçmenlere
açıklanması ilkeleri bu Kanunda yer alan benzer hükümler dikkate
alınarak Yüksek Seçim Kurulunca tespit ve ilan edilir.

**Ek Madde 6 – (Ek: 19/2/1987 - 3330/7 md.)**

Milli Bayramlar, kurtuluş günleri, Cumhurbaşkanının karşılanması ve
uğurlanması ile yabancı Devlet ve Hükümet Başkanlarının ve bakanların
resmen ülkemizi ziyaretleri sebebiyle yapılacak karşılama, ağırlama ve
uğurlama, adli yıl ile üniversitelerin, uluslararası toplantı ve
fuarların açılış törenlerinde ve tabii afet hallerinde bu Kanunda yer
alan yasaklar uygulanmaz.

Seçim propagandasının başlangıç tarihinden oy verme gününü takip eden
güne kadar olan süre içinde 62 nci maddede sayılan bütün daire, teşekkül
ve müesseselerle Bankalar Kanununa tabi teşekküllerin kanun veya bir
idari tasarruf gereği yapacakları mutad ticari, iktisadi ve pazarlama
faaliyetleri, vatandaşın oyuna tesir etmek maksadına müteveccih
olmadıkça, 63 ve 64 üncü maddelerde belirtilen yasak hükümleri
uygulanmaz.

3679

**Ek Madde 7 – (Ek: 15/3/1990 - 3617/1 md.)**

Yüksek mahkeme üyeleri, hâkimler, savcılar ve bu meslekten sayılanlar
ile Subay ve Astsubaylar hariç olmak üzere; milletvekili ve mahalli
idareler genel ve ara seçimlerinde aday ve aday adayı olan Devlet
memurları ve diğer kamu görevlileri, adaylığı veya seçimi kaybetmeleri
halinde, Yüksek Seçim Kurulunca seçim sonuçlarının ilanını takip eden
bir ay içinde müracaat etmeleri kaydıyla eski görevlerine veya
kazanılmış hak aylık derecelerindeki başka bir göreve dönebilirler.
^(1)^

**Ek Madde 8 – (Ek: 13/3/2008 - 5749/14 md.)**

Bu Kanunda ve diğer mevzuatta 298 sayılı Kanunun 94 üncü maddesinin (II)
numaralı fıkrasına yapılan atıflar, 94/E maddesine yapılmış sayılır.

**Ek Madde 9 – (Ek: 8/4/2010-5980/28 md.)**

İlçe seçim kurullarından Yüksek Seçim Kuruluna elektronik ortamda
gönderilen sandık ölçekli seçim sonuçlarını, talepleri halinde seçime
katılan siyasi parti genel merkezlerinin de eş zamanlı olarak
izleyebilmeleri ve aynı formatta bilgisayar ortamında saklayabilmeleri
için gerekli her türlü tedbir, Yüksek Seçim Kurulu tarafından alınır.
Siyasi parti genel merkezleri bu suretle elde ettikleri seçim
sonuçlarını, Yüksek Seçim Kurulunca belirlenen süre bitimine kadar kendi
teşkilatlarına veya üçüncü şahıslara gönderemez ve kamuoyuna
açıklayamaz.

Yüksek Seçim Kurulu, siyasi parti genel merkezlerinin kullanımına
açılacak veri tabanları ile ilgili her türlü güvenlik tedbirlerini de
alır.

ONUNCU BÖLÜM

*Geçici Hükümler*

**Geçici Madde 1 –** Bu kanunun yürürlüğe girdiği tarihten itibaren:

A\) Üç gün içinde Yüksek Seçim Kurulu teşekkül eder.

B\) Yedi gün içinde il ve ilçe seçim kurulları teşkil olunur.

Bundan sonra, kütüklere dair hükümler dairesinde işleme devam olunur.

**Geçici Madde 2 –** İçişleri Bakanlığı bütçesinin 418 inci bölümündeki
seçmen kütük ve kartlarının düzenlenme giderleri ödeneği olan 1 500 000
lira, Adalet Bakanlığı bütçesinin 420 nci bölümüne aktarılır ve eklenir.

**Geçici Madde 3 –** Bu kanunun 19 uncu ve 23 üncü maddelerindeki,
siyasi partilerin onbeş il çevresinde il ve ilçe teşkilatı kurmuş
olmaları hükmü saklı kalmak şartiyle, bu teşkilatı altı aydan beri
kurmuş ve ilk genel kurul toplantısını yapmış bulunmak kayıtları, bu
Kanunun yayınlanmasından sonra yapılacak her türlü seçimlerde bir defaya
mahsus olmak üzere aranmaz.

**Geçici Madde 4 –** 157 sayılı kanunun 2 nci ve 18 inci maddelerine
göre, Anayasanın halkoyuna sunulmasında, bu kanun hükümleri uygulanır.

–––––––––––––

*(1) Bu maddede geçen "Subay, Astsubaylar hariç olmak üzere" ibaresi,
22/12/2005 tarihli ve 5435 sayılı Kanunun 47 nci maddesiyle "Yüksek
mahkeme üyeleri, hâkimler, savcılar ve bu meslekten sayılanlar ile Subay
ve Astsubaylar hariç olmak üzere" şeklinde değiştirilmiş ve metne
işlenmiştir.*

3680

**Geçici Madde 5 – (Ek: 16/8/1961 - 347/1 md; Mülga: 27/10/1988 - 3488/1
md)**

**Geçici Madde 6 – (Ek: 16/8/1961 - 347/1 md; Mülga: 27/10/1988 - 3488/1
md)**

**Geçici Madde 7 – (Ek: 16/8/1961 - 347/1 md; Mülga: 27/10/1988 - 3488/1
md)**

**Geçici Madde 8 – (Ek: 16/8/1961 - 347/1 md; Mülga: 27/10/1988 - 3488/1
md)**

**Geçici Madde 9 – (Ek: 16/8/1961 - 347/1 md; Mülga: 27/10/1988 - 3488/1
md)**

**Geçici Madde 10 – (Ek: 16/8/1961 - 347/1 md; Mülga: 27/10/1988 -
3488/1 md)**

**Geçici Madde 11 – (24/3/1973 - 1700/2 md. ile gelen numarasız geçici
madde hükmü olup 17/5/1979 - 2234/2 md. ile numarası teselsül
ettirilmiştir.)**

29 uncu maddede öngörülen, daimi seçmen kütükleri bürolarında
görevlendirilecek personel için gerekli kadrolar alınıncaya kadar, bu
bürolarca yapılacak hizmetlerde çalıştırılmak üzere, ilçe seçim kurulu
başkanları, 33 üncü maddede yazılı yetkiyi kullanabilirler. Bu takdirde,
görevlerin nasıl yürütüleceği Yüksek Seçim Kurulu tarafından belli
edilir.

Daimi seçmen kütükleri bürolarında görevlendirilecek şef ve memurlarla
ilgili atamaların herhangi bir nedenle tamamlanamamış bulunduğu
ilçelerde de, yukarıdaki fıkra, hükmü uygulanabilir.

**Geçici Madde 12 – (20/2/1979 - 2181/1 md. ile gelen numarasız geçici
madde hükmü olup 17/5/1979 - 2234/2 md. ile numarası teselsül
ettirilmiştir.)**

26/4/1961 tarih ve 298 sayılı Kanunun 24/3/1973 tarih ve 1700 sayılı
Kanunla değişik; 35 ve müteakip maddelerine göre bütün Türkiye'de 1979
yılının Mart ve Nisan ayları içinde yapılması gereken seçmen
kütüklerinin denetimi bir ay ertelenmiştir. Bu denetim işlemi 1979
yılına münhasır olmak üzere sadece Cumhuriyet Senatosu üçte bir yenileme
seçimlerinin yapılacağı (C) Grubu illeri ile boşalan Cumhuriyet Senatosu
üyelikleri ve milletvekillikleri için ara seçimi yapılacak illerde
yapılır.

**Geçici Madde 13 – (Ek: 17/5/1979 - 2234/2 md.)**

Bu Kanunun yürürlüğe girdiği tarihte görev yapmakta olan Yüksek Seçim
Kurulu üyelerinin görevi 1981 yılı Ocak ayına kadar devam eder. 1980
yılının Aralık ayının ilk haftasında Yargıtay ve Danıştay üyeleri
arasından ad çekme ile 3'er üye ayrılır. Ad çekme, Yüksek Seçim Kurulu
huzurunda, kurul başkanı tarafından yapılır. Başkan ve başkanvekili bu
ad çekmeye girmezler.

1981 Ocak ayının ilk haftasında, Yargıtay ve Danıştay Genel
Kurullarında, ad çekme sonucunda boşalan 3'er üyelik için seçim yapılır.

Geri kalan üyeliklerin seçimi 1983 Ocak ayında yenilenir.

**Geçici Madde 14 – (Ek: 17/5/1979 - 2234/2 md.)**

Bu Kanunun yürürlüğe girmesini takip eden bir aylık sürenin son
haftasında, 15 inci maddede yazılı usulle il seçim kurulları, 18 ve 19
uncu maddelerde yazılı usulle ilçe seçim kurulları kurulur. Bu
kurulların yenilenmesi, bu Kanunun yürürlüğe girmesini takip eden Ocak
ayından bir yıl sonraki Ocak ayının son haftasında yapılır.

3680-1

**Geçici Madde 15 – (Ek: 17/5/1979 - 2234/2 md.)**

24/3/1973 tarihli ve 1700 sayılı Kanunla değiştirilen 298 sayılı Kanunun
28 ve müteakip maddelerine göre, kadroları Adalet Bakanlığına bağlı
daimi seçmen kütüğü bürolarında çalışan personelden, kadrolarıyla
birlikte Seçmen Kütüğü Genel Müdürlüğüne geçmeleri Genel Müdürlükçe
uygun görülmeyenler, Adalet Bakanlığınca başka görevlere atanırlar ve
kadroları iptal edilir.

**Geçici Madde 16 – (Ek: 17/5/1979 - 2234/2 md.)**

İlk yazım, bu Kanunun yürürlüğe girdiği tarihten sonra gelen altmışıncı
günü takibeden ilk pazar günü yapılır.

Bu yazımda elde edilen bilgiler, ilgili ilçe seçim kurullarında liste
haline getirilerek bu listeler ilçe seçim kurulu başkanlıklarında
saklanır; geçici 17 nci maddenin uygulanmasında bu listelerde yazılı
bilgiler esas alınır.

3681

**Geçici Madde 17 – (Ek: 17/5/1979 - 2234/2 md.)**

1\. Bu Kanun hükümleri gereğince Seçmen Kütüğü Genel Müdürlüğü tarafından
düzenlenecek seçmen kütüğünün ve bu kütüğe uygun olarak yayınlanacak
sandık seçmen listelerinin hazırlanıp yayınlanmasında; 14 Ekim 1979
tarihinde Cumhuriyet Senatosu üçte bir yenileme, Cumhuriyet Senatosu
üyeliği ile Milletvekili ara seçimleri yapılacak illere ve ilk sandık
seçmen listelerinin yayınlanmasına kadar geçecek süre içinde mahalli
idareler seçimleri yapılacak seçim çevrelerine öncelik verilir.

2\. İlk yazım ve birinci bentte belirtilen seçimlerin yapılma tarihlerine
göre; bu seçimlerin yapılacağı seçim çevrelerine ait kütük ve sandık
seçmen listelerinin zaman darlığı sebebiyle Seçmen Kütüğü Genel
Müdürlüğünce hazırlanıp yayınlanmasına ve yapılacak bu seçimlere
yetiştirilmesine imkan olmadığının Yüksek Seçim Kurulunca tespit
edilmesi halinde:

a\) 14 Ekim 1979 tarihinde yapılacak Cumhuriyet Senatosu üçte bir
yenileme, Cumhuriyet Senatosu üyeliği ve milletvekili ara seçimlerinde,
ilçe seçmen kütüğü bürolarının geçici 16 ncı maddeye göre yapılan ilk
yazımla elde edilen bilgilerden çıkardığı listelere göre hazırlanacak
sandık seçmen listeleri kullanılır.

Bu şekilde hazırlanan sandık seçmen listeleri, listelerin
hazırlanmasından sonra bu illere bağlı bütün seçim çevrelerinde
yapılacak mahalli idareler seçimleri içinde geçerlidir.

b\) Bu Kanunun yürürlüğe girdiği tarihten yukarıda (a) fıkrasında
belirtilen şekilde sandık seçmen listelerinin hazırlanmasına kadar
geçecek süre içinde, bütün seçim çevrelerinde yapılacak; belediye
başkanlığı, belediye ve il genel meclisi üyelikleri, köy ve mahalle
muhtarlıkları, ihtiyar heyeti ve meclisi üyelikleri seçimlerinde
kullanılacak sandık seçmen listelerinin tanzim esaslarıyla, (a)
fıkrasında yer alan ve ilk yazımla elde edilen bilgileri kapsayan
listelerin düzenlenmesine, askıya çıkarılmasına ve askıdan
indirilmesine, sandık seçmen listelerine ayrılmasına ve kesinleşmesine,
itirazların süre ve şekillerine dair esasları Yüksek Seçim Kurulu tespit
ve ilan eder.

**Geçici Madde 18 – (Ek: 19/2/1987 - 3330/8 md.)**

Bu Kanunun 28 inci maddesinde tanımlanan seçmen kütüğü tam olarak
oluşturulup işlerlik kazanıncaya kadar yapılacak seçimlerde ve halk
oylamalarında kullanılacak seçmen kütüklerinin düzenlenmesi; kütüğe
yazılma, muhtarlık bölgesi askı listelerinin düzenlenmesi, askıya
çıkarılması, askı süresi, sandık seçmen listelerinin ayrılması,
kesinleşmesi ve kütüğün güncelleştirilmesi esas ve ilkeler ile listelere
itiraz yöntemleri ve süreleri, seçimlerin özellikleri gözetilmek
suretiyle, Yüksek Seçim Kurulunca tespit ve ilan edilir.

**Geçici Madde 19 – (Ek: 19/2/1987 - 3330/8 md.)**

Yüksek Seçim Kuruluna 1985 Ocak ayında seçilenlerin yerine Ocak 1990
tarihinde yenileme seçimi yapılır.

**Geçici Madde 20 – (Ek: 5/6/1997 - 4265/3 md.)**

Yüksek Seçim Kuruluna 1993/Ocak ayında seçilenlerin yerine Ocak/2000
tarihinde yenileme seçimi yapılır.

**Geçici Madde 21 – (Ek: 26/8/1999 - 4448/6 md.)**

Yüksek Seçim Kuruluna 1993 ve 1996 Ocak ayında Yargıtay ve Danıştay'dan
seçilmiş üyeler ile bu üyelerin yerine seçilenler arasından ad çekme ile
üçer kişi belirlenir. Başkan ve başkanvekili ad çekmeye girmezler.
Belirlenen bu altı üye için 2001 Ocak ayının ikinci yarısında yenileme
seçimi yapılır. Diğer beş üye için yenileme seçimleri 2004 Ocak ayında
yapılır.

**Geçici Madde 22- (Ek: 11/6/2003-4885/1 md.)**

Yüksek Seçim Kurulu; 28 inci maddede tanımlanan bilgisayar ortamında
seçmen kütüğü oluşturmanın alt yapısını teşkil eden SEÇSİS Projesi
kapsamında, seçmen olan vatandaşları bilgisayar kayıtlarına aktarmasına
kadar, 36 ncı maddenin birinci fıkrasında öngörülen genel yazım ve
denetleme yapılmaz.

**Geçici Madde 23- (Ek: 9/5/2012-6304/8 md.)**

31/12/2016 son tarih olmak üzere milletvekili genel seçimi,
cumhurbaşkanlığı seçimi ve halkoylamalarında 298 sayılı Seçimlerin Temel
Hükümleri ve Seçmen Kütükleri Hakkında Kanunun 35 inci maddesindeki
hükümlerle sınırlı kalınmaksızın Türkiye Cumhuriyeti kimlik numarası
esas alınarak veya mevcut bilgilerle Yurt Dışı Seçmen Kütüğü
oluşturulabilir.

3682

**Ek Geçici Madde 1 – (Ek: 5/4/1983 - 2812/1 md.)**

Anayasaya dayalı olarak hazırlanacak Siyasi Partiler ve Seçim Kanununa
göre yapılacak ilk genel seçimlerde; 1/7/1982 tarihli ve 2687 sayılı
Kanun gereğince Anayasanın halkoyuna sunulması için hazırlanan seçmen
kütükleri, aynı Kanunun ilgili hükümlerine göre güncelleştirilerek
kullanılır.

Güncelleştirme işlemi, Anayasa için yapılan halkoylamasına
katılmayanların tesbit edilmesinden sonra, kütüklerin muhtarlık bölgesi
askı listesi halinde askıya çıkarılması, bu listelerde ismi
bulunmayanların ve yanlış yazılanların, başvurmalarına imkan sağlanması,
yanlışlıkların düzeltilmesi ve eksiklerin giderilmesi suretiyle yapılır.

Askıya çıkarılma tarihi ve askı süresi ile itirazlar, itiraz belgeleri
kütüklerin kesinleşme tarihi, evvelce yazılmamış olanların yeniden ne
suretle yazılacağı ve yazılma şartları Yüksek Seçim Kurulunca
belirlenir.

Kütüklerde ismi bulunmayanlardan, seçmen kütüklerinin kesinleştiği
tarihe kadar 21 yaşını bitirmiş olanlar, başvuruları üzerine seçmen
kütüklerine kaydedilirler. Nüfus kütüğünde doğduğu ay ve günü belli
olmayanlar o yılın son günü doğmuş gibi işleme tabi tutulurlar.

**Ek Geçici Madde 2 – (Ek: 5/4/1983 - 2812/1 md.)**

1/7/1982 tarihli ve 2687 sayılı Kanunun 8 inci maddesine göre oy
kullanma yeterliğine sahip olup yazım için gelen memurlara kendilerini
yazdırmayanlardan, bu Kanun hükümlerine göre kütüklerin askı süresi
içinde başvurarak kendilerini kütüğe yazdıranlar hakkında, bu suçtan
dolayı takibat yapılmaz, ceza mahkümiyetleri sonuçlarını da kapsamak
üzere ortadan kalkar. Ancak tahsil edilmiş para cezaları iade edilmez.

Bu şekilde kütüğe kendilerini yazdıranlar, genel ve ara seçimleri ile
mahalli seçimlerde ve halkoylamalarında oy kullanabilirler ve aday
olabilirler.

**Ek Geçici Madde 3 – (Ek: 5/4/1983 - 2812/1 md.)**

Anayasanın halkoylamasına ilişkin oy verme kütüğünde ve sandık
listesinde kaydı ve oy kullanma yeterliği bulunduğu halde hukuki veya
fiili herhangi bir mazereti nedeniyle halkoylamasına katılmayan ve
süresinde mazeretini ileri sürmeyen veya bu yönde başvuruda bulunduğu
halde delil yetersizliği veya süre veya sair sebeplerle başvurusu
reddedilenlerden, seçmen kütüklerinin askıdan indirildiği tarihten önce
kayıtlı oldukları ilçe seçim kurulu başkanlıklarına başvurarak
mazeretlerini tevsik edenler hakkında 24/9/1982 tarihli ve 2707 sayılı
Kanunun 12 nci maddesinin birinci fıkrasında yazılı yasaklar uygulanmaz.

Başvuruların incelenmesine ilişkin usul ve esaslar Yüksek Seçim
Kurulunca belirlenir.

ONBİRİNCİ BÖLÜM

*Son Hükümler*

*Kaldırılan kanunlar:*

**Madde 187 –** 5545 sayılı Milletvekilleri Seçimi Kanunu ile onu tadil
eden 6272, 6428, 7037 ve 7053 sayılı kanunlar yürürlükten
kaldırılmıştır.

*Yürürlük:*

**Madde 188 –** Bu kanun yayımı tarihinde yürürlüğe girer.

*Yürütmekle görevli makam:*

**Madde 189 –** Bu kanun hükümlerini Bakanlar Kurulu yürütür.

3682-1

**26/4/1961 TARİH VE 298 SAYILI ANA KANUNA İŞLENEMEYEN HÜKÜMLER:**

*1 – 13/9/1991 tarih ve 455 sayılı KHK'nin Geçici Maddesi:*

**Geçici Madde –** Kadroları ve görev unvanları değişenler veya
kaldırılanlar yeni bir kadroya atanıncaya kadar durumlarına uygun
işlerde görevlendirilirler ve bu süre içinde eski kadrolarına ait aylık,
ek gösterge ve diğer haklarını almaya devam ederler.

*2 – 8/4/2010 tarihli ve 5980 sayılı Kanunun Geçici Maddesi:*

**Geçici Madde 1 –** Yüksek Seçim Kurulu, bu Kanunun yürürlüğe girdiği
tarihten sonra yapılacak ilk milletvekili genel seçimleri için
kullanılacak miktardaki oy verme araç ve gereçlerini bu Kanun
hükümlerine göre hazırlatır.

Mevcut oy sandıkları, oy kabinleri veya kullanılamayacak seçim araç ve
gereçleri ilgili mevzuat gereğince terkin işlemi yapılarak maliyeye,
“Evet” ve “Tercih” mühürleri ise Darphane ve Damga Matbaası Genel
Müdürlüğüne devredilir.

Bu Kanun gereğince hazırlanacak oy verme araç ve gereçlerinin alımı veya
imali için gerekli ödenek ayrılır.

3683-3685

**298 SAYILI KANUNA EK VE DEĞİŞİKLİK GETİREN MEVZUATIN**

**YÜRÜRLÜĞE GİRİŞ TARİHİNİ GÖSTERİR LİSTE**

  -------------------------- ------------------------------------------------------------ ----------------------------
  **Değiştiren Kanunun/ **   **298 sayılı Kanunun değişen veya iptal edilen maddeleri**   **Yürürlüğe Giriş Tarihi**
                                                                                          
  **KHK’nin**                                                                             
                                                                                          
  **Numarası**                                                                            

  306                        —                                                            30/5/1961

  347                        —                                                            17/8/1961

  356                        —                                                            29/8/1961

  533                        —                                                            20/2/1965

  656                        —                                                            20/7/1965

  1700                       —                                                            30/3/1973

  1783                       —                                                            8/7/1973

  2181                       —                                                            28/2/1979

  2234                       —                                                            30/5/1979

  2812                       —                                                            7/4/1983

  2839                       —                                                            13/6/1983

  3270                       —                                                            15/4/1986

  3330                       —                                                            4/3/1987

  3377                       —                                                            3/6/1987

  3403                       —                                                            11/9/1987

  KHK-290                    —                                                            20/10/1987

  3420                       —                                                            13/4/1988

  3488                       —                                                            27/10/1988

  KHK/455                    —                                                            18/9/1991

  3959                       —                                                            30/12/1993

  3969                       —                                                            18/2/1994

  4125                       —                                                            28/10/1995

  KHK-572                    —                                                            6/6/1997

  4265                       —                                                            11/6/1997

  4381                       —                                                            2/8/1998

  4448                       —                                                            29/8/1999

  4609                       –                                                            2/12/2000

  4885                       –                                                            17/6/2003
  -------------------------- ------------------------------------------------------------ ----------------------------

3686

  -------------------------- ------------------------------------------------------------------------------------------------------------------------------------------------------------------------------------- ----------------------------
  **Değiştiren Kanunun/ **   **298 sayılı Kanunun değişen veya iptal edilen maddeleri**                                                                                                                            **Yürürlüğe Giriş Tarihi**
                                                                                                                                                                                                                   
  **KHK’nin**                                                                                                                                                                                                      
                                                                                                                                                                                                                   
  **Numarası**                                                                                                                                                                                                     

  4928                       –                                                                                                                                                                                     19/7/2003

  5435                       15,18,30,Ek madde 7                                                                                                                                                                   24/12/2005

  5728                       79,133,134,136,137,138,139,140,143,144,147,148,149,149/A, 150,151,154,155,156,158,159,160,161,163,164,165,166, 171,173,174,175,176,178                                                8/2/2008

  5749                       10,14,28,33,35,36,40,56,68,87,93,94,94/A,94/B,94/C,94/D,94/E, 106,160,164,182 ve Ek Madde 8                                                                                           22/3/2008

  5980                       17, 50, 51/A, 55/A, 55/B, 57, 58, 60, 61, 68, 78, 81, 82, 83, 84, 85, 86, 87, 92, 94, 98, 99,100, 101, 102, 103, 104, 105, 106, 108, 128, 151, 153, Ek Madde 9 ve İşlenemeyen Hüküm   10/4/2010

  6271                       1                                                                                                                                                                                     26/1/2012

  6304                       14, 20, 35, 81, 94/A, 94/C, 94/E, Geçici Madde 23                                                                                                                                     18/5/2012

  6353                       180                                                                                                                                                                                   12/7/2012

  6462                       36, 74, 90, 92, 93                                                                                                                                                                    3/5/2013

  6529                       58                                                                                                                                                                                    13/3/2014

  KHK/687                    149/A                                                                                                                                                                                 9/2/2017
  -------------------------- ------------------------------------------------------------------------------------------------------------------------------------------------------------------------------------- ----------------------------


